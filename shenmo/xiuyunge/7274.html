<!DOCTYPE HTML>
<html>

<!-- Mirrored from https://aaoe.github.io/gudianxiaoshuo/shenmo/xiuyunge/7274.html by HTTrack Website Copier/3.x [XR&CO'2014], Sat, 12 Oct 2024 12:00:18 GMT -->
<head>
<meta charset="gb2312">
<title>梦觉园舌擒淫妇金花库言破财奴_绣云阁</title>
<meta name="keywords" content="" />
<meta name="description" content="" />
<meta name="applicable-device" content="mobile">
<meta name="viewport" content="width=device-width,minimum-scale=1.0,maximum-scale=1.0" />
<meta content="yes" name="apple-mobile-web-app-capable" />
<meta content="black" name="apple-mobile-web-app-status-bar-style"  />
<meta content="telephone=no" name="format-detection" />
<meta http-equiv="Cache-Control" content="no-transform" />
<meta http-equiv="Cache-Control" content="no-siteapp" />
<meta name="MobileOptimized" content="width"/>
<meta name="HandheldFriendly" content="true"/>
<meta http-equiv="X-UA-Compatible" content="IE=Edge,chrome=1" /> 
<script src="../../../js/jquery.js" type="text/javascript"></script>
<script src="../../../js/pc.html" type="text/javascript"></script>
<script src="../../../js/mpp168.js" type="text/javascript"></script>
<link href="../../../css/wap2012.css" rel="stylesheet" type="text/css" />
<link rel="canonical"  href="https://aaoe.github.io/gudianxiaoshuo/shenmo/xiuyunge/7274.html">
</head>
<body class="body">
<div class="mtop"> <a href="https://aaoe.github.io/" class="mindex"><img src="../../../images/mindex.png" alt="回主页" /></a>
  <div class="mTitle"><a href="https://aaoe.github.io/" class="htitle1">俭静书院</a> ・ <a href="index.html">绣云阁</a></i></div>
  <span class="mmenu" id="mmenu"><img src="../../../images/mmenu.png" alt="目录" /></span> </div>
<div class="mnav" id="mnav">
 <a href='https://aaoe.github.io/'>首页</a> <a href="../../index.html">古典小说</a> <a href="https://aaoe.github.io/shige/">唐诗</a> <a href="https://aaoe.github.io/songci/">宋词</a> <a href="https://aaoe.github.io/jingbu/">经部</a> <a href="https://aaoe.github.io/shishu/">史书</a> <a href="https://aaoe.github.io/zibu/">子部</a> <a href="https://aaoe.github.io/cifu/">辞赋</a> <a href="https://aaoe.github.io/yuanqu/">元曲</a> 
</div>
<div class="search searchtop">
  <form  target="_blank" name="f2" action="https://aaoe.github.io/cse/search">
    <input type="hidden" value="7520588606970330124" name="s">
    <input type="hidden" value="" name="nsid">
    <input autocomplete="off" maxlength="25" value="" id="kw2" name="q"  class="searchInput s_ipt">
    <input type="submit" class="searchBtn" value="搜索"  id="su" />
    <select name="searchtype" class="search-option" id="search-option" style="display:none;">
      <option value="title" selected='1'>检索标题</option>
      <option value="titlekeyword">智能模糊</option>
    </select>
  </form>
</div>


<div class="daohang" id="daohang"><strong>位置:</strong><a href='https://aaoe.github.io/'>主页</a> > <a href='../../index.html'>古典小说</a> > <a href='../index.html'>神魔志怪</a> > <a href='index.html'>绣云阁</a> > </div>
<div class="con1" id="con1"><script type="text/javascript">push168("mytop");</script></div>
<div class="kind">
    <h1 class="h11">梦觉园舌擒淫妇金花库言破财奴</h1>
</div>
<div class="mingzhuPage mingzhuPage1"><a href='7273.html'>【上一篇】</a> <a href="index.html" title="绣云阁" class="returnIndex">【回目录】</a>
<a href='7275.html'>【下一篇】</a> </div>
<div class="articleContent" id="articleContent">
    <p><b class=maintext>梦觉园舌擒淫妇金花库言破财奴</b></p><p>
马良于是与同众寇俯首静听。三缄将身坐定，乃从容而言曰：“人得天地父母之生养，宜报天地父母之恩膏。尔为强徒，其负天地父母之望也实甚。倘一旦为官兵所捕，既丧其身，又连累乎高堂，是不报父母以恩，反加父母以仇矣！然尔等恃尔强暴，以抢掠乡村者，无非欲得财帛，为富有计也。岂知一生之衣食丰啬，定自上天，不可强为。天既未与而强得之，则谓逆天而行，必为上天所厌。不但此也。掠人之财，终偿人财。没入阴曹，必罚变牛马，为受掠者驱使。要待所掠之多寡本利出尽，然后将魂提转，以偿二家。若所掠无多，填还尚易；如所掠甚众，非千百年牛马之役，不能偿完掠数焉！况古今来凡为寇盗而掠人财帛者，不过恃一己强悍，以奸人妇女，倾人家产。曾不几时，或遭上天谴责，而得雷击、火焚、水漂之惨，或被官宰擒获，而受大辟、杖毙、绞死之刑。体无所归，抛却旷野。以及父乃母出入，顾腹之遗体如此丧之，父母而亡，魂魄痛于泉壤；父母如在，肝肠断于寸衷。尔等试思，何若不从正道而为野寇，甘居下流如是乎？”劝寇良言，如沸汤浇雪，自使听者寒心。马良等闻此一段言词，如夜半钟声，一梦惊醒，汗流浃背，齐齐叩首，曰：“吾等常以力强为恃，兼无明人指点，胆敢横行。今听道长所言，悔之无及！自兹已后，不为横暴，愿作淳良。祈道长大发仁慈，释放吾辈。”三缄曰：“释则释矣，恐尔当面悔过，转而仍蹈前车。”众寇同声曰：“如吾等再蹈前行，死于雷火！”三缄见彼发下誓言，收转飞龙瓶，呼之曰：“起！”众寇得释同向三缄叩了头儿，分身而去。三缄于众寇去后，始呼善长出。善长出视寇已无踪，率领家人，拜向三缄不已。三缄曰：“此必尔身好善格天，天不忍尔为恶党所害，故遣吾师弟投宿尔宅，服此强横。可见善人之家，皇天必佑也！”积善之家，必有余庆，信然。善长喜甚，厚设肴馔，以款师徒。次日黎明，三缄辞别善长，转至梭儿峡，住居数日。访及马良同伙，果然潜形敛迹。三缄于此复率诸弟，由梭儿峡左坦道而行。</p><p>
行约二日途程，又见烟火连云，不知是何所在。伫立道左，见行人而询之，行人告曰：“是市也，名为梦觉园。坐贾行商，有如云集，乃属西地四通八达之所焉。”三缄闻系通达地面，恐有碧玉分散徒众遨游至此，遂与随行弟子等同入园内，觅居大士阁以访之。一日游在市东，见一派房廊，蕉梧遍种，红窗掩映，门首尽坠疏帘。往来其间，皆属少年子弟，飞扬浮躁，令人入目厌生。在少年以为自得，乌知见恶于老成。进出房中，概系凝妆少妇，妖姿媚态，妙笔难描。三缄立视一时，知为春院，慵于玩赏，缓缓归来。</p><p>
刚入阁门，正遇一僧携锄习圃，三缄问曰：“尔市之东，房廊一带，红墙掩映于蕉梧者，此何地耶？”僧曰：“是乃春台也。”三缄曰：“春台二字，何所取义？”僧曰：“义之所取，吾不知得，但居是地尽属妓女。”三缄曰：“既属妓女所居，何其中高阁挺立，墙围四面，又似神圣宫殿哉？”僧曰：“是名阖阊庙。内塑数十美女，端坐龛内，招一尼僧住持，朝夕焚香，乃众妓所造者。”三缄臼：“可有集会之日否？”僧曰：“每年三月三一次，七月七一次，凡属远近妓女，皆来庙内，设筵演剧，热闹非常。”三缄曰：“是地官宰，无有禁之者乎？”僧曰：“相沿已久，乌得而禁之？”三缄曰：“如是，今日正交七月，待到朔七，吾且入庙一观。”僧曰：“何待七日？即七月朔二，必迎妓首焉。”三缄曰：“妓首何人？”僧曰：“老妓女耳。”三缄曰：“迎之胡为？”僧曰：“众妓女共推此妓为首者，以彼幼年月貌花容，称为名妓，而举之也。每逢会至，先期迎之，紫盖红旗，若迎神然。迎入庙中，设一坐位，为彼观剧。必俟会期已过，始行送往，亦如迎来之时。”三缄曰：“如不迎之，可有异乎？”僧曰：“如一岁不迎，庙内必飞沙走石，无故火起，延烧妓女所居。”三缄闻言暗思：天地虽大，宜其一道同风，胡梦觉园中，又是一番风俗？待吾明日前去，一览所迎老妓若何？</p><p>
果于诘朝，持定飞龙瓶、隐身旌，向春台大道，弯环曲折，竟到阖闾宫。举目望之，无数女娘，盛服浓妆，各捧金炉，候于门外。庙内梨园子弟，装束宫娥、八仙等类，静立而待。无何，炮声三震，鸣钟击鼓，旌旗夹道，陆续前行。三缄将此项人儿逐一让过，又见后面绣轿，八人舁定，众妓女跄跄济济，拥之而去。一时香烟密布，馥满街坊。行约四五里之遥，绣轿已驻，众妓女齐入一室。约有半刻时辰，见四女孩簇一老妇出，登于绣轿。仍然炮响三举，雅约齐奏，拥至庙前。老妇下得轿来，坐于中堂。但见钟鼓交鸣，众妓排班，拜舞而退。俄而台上剧演头场。</p><p>
三缄此时恨入骨髓，欲要骂彼，奈无隙可入。于是假意以背向老妇面，使之着怒，以好乘隙而骂之。老妇被三缄背立，果不能目睹其剧，乃吼之曰：“何处野道，敢背吾视剧耶？”三缄一吼，曰：“尔系何人，敢在中堂高坐？”老妇曰：“尔尚不知老母为妓女之首，众人奉若神明者乎？”三缄曰：“老虿妇，既为众人所仰，吾的问尔：有何德行，当此宠荣？”老妇曰：“尔老母少时，花街驰名，谁不夸为月中仙子？若论道法，凡幼年子弟，入吾春台一人，必倾家一人。且有命丧吾手而不悟者，皆为老母一口吸尽西江水也。道法如〔此〕，岂尔能及哉！”三缄曰：“尔以色身迷人子弟，倾人家产，能无罪乎？”老妇曰：“吾在春台，如花开放，非叫人采。而风流浪子，自入迷途如饵鱼。然鱼自饵之，非饵鱼者强之也，其罪安在？”妓女之言，不为无理。但恨贪花浪子，不自省悟耳。三缄曰：“女子所重者节烈。能守节烈，天地爱敬，神鬼钦遵。惟此二端，可为众仰，不闻妓女亦威显如神者。在生任尔如此胡为，死入冥间，恐难受其阴律。况身为妓女，皆尔往劫好淫人妇，阎摩罚变女子，添上几分容颜，以还前生所欠淫债。又必择其好淫者投生膝下，俾彼家声大败，贻笑于人尔。自思之，天之罚淫，何其毒也！见到之言，可为妓戒，亦可为好淫者戒。尔等不急改行，从良终老，以顾父母遗体，反以倚门卖笑、朝秦瞢楚为荣，吾恐天罚尔躬，殆不于是止也！” </p><p>
老妓闻此，心若愧甚，不敢再辨一词。孰知庙中有一母猿，享受香烟已惯，见得老妓女似有悔意，恐将此庙废却，血食断绝。于是飞砂走石，狂风大起，瓦解鸳鸯。众妓惊惶，齐跪殿庭，焚香悔过。三缄吼曰：“尔等不必如是！吾将庙内妖孽，与尔除去，各人改恶从善，各嫁夫郎。”当取飞龙瓶抛入半空，只见万道火光，在庙乱窜。不逾一刻，母猿飞奔出庙，兢兢战战，跪于三缄之前。三缄谓众妓曰：“尔庙之享尔血食者，即此怪也。”众妓女彼此相观，无不咋舌称奇。三缄不慌不忙，招转飞龙瓶，而询母猿曰：“尔何在兹，享人淫祀？”母猿曰：“来祀于庙者，人皆不正，吾故乘而享之。其罪归诸妓女，与畜生无涉。”三缄点首，向众言曰：“享神而在正人也，则正神至；享神而非正人也，则邪鬼临。此理昭然，人当从乎正道矣！”诚哉是言也！言已，合庙妓女齐向三缄拜舞，各愿悔过从良。合市居民，共议阖阊宫为五谷神庙，自是罢了此会。春台内外，妓女从良殆尽。此系后来之事，不必多言。三缄随将母猿带回大士观内，复加二番教训。母猿愿拜门下，学习大道。三缄予以道号曰从善道姑，命回洞中，将所传首步功夫，勤勤习练。母猿去，三缄师弟始离梦觉园而行。</p><p>
时光易过，又值秋深气象：红蓼江头含紫，白芦岸上飞霜，叶落萧萧，极目秋山，空有树虫鸣唧唧，惊心秋夜暗生寒。三缄触景，心怀又忧：大道未成，不知何时得正仙果？因之默以四语以志有感云：春去冬来数几周，韶光易逝又逢秋。云游已遍东西地，大道无成暗抱愁。狐疑见而询曰：“吾师沉吟不语，面带愁容者，岂为弟子辈不能惟教是从乎？”三缄曰：“否。吾见秋景又至，屈指计之，世外周流，已十余载。抚躬自问，道尚未成，恐其岁月悠游，有负诸徒追随之意耳。”狐疑曰：“师道成在旦夕，其不即归静处者，以弟子未能尽收也。”三缄曰：“吾欲仿古圣人七十二贤之数。如收齐七十二弟，吾将归隐焉。”狐疑曰：“弟子亦常略计，业有五十余人，合师有云，已不远矣！”师弟谈谈论论，晓行夜宿，不觉又走旬余。一日，三缄见得天布阴云，恐秋雨缠绵，阻其行路，命狐疑前去觅一刹观以安身。狐疑奉命访寻，果得一刹焉，名曰古佛寺，庙宇宏敞，幽深曲折，面会庙僧，言及师徒借庙暂住。庙僧欣许。狐疑回覆师命。三缄即率徒众，来至此庙。庙僧接入，以左廊空室与师徒居。三缄见是刹幽深，好传大道，住居数日，暗于一夜齐集诸子，依其所得深浅而一一传之。诸子各得所传，各习乃功，颇有进境。三缄暗计：弟子虽多异类，然与道必受，终可观成。心念中不胜欣喜。因嘱弟子等在刹炼功，独自一人缓行村郭。</p><p>
左探右望，见一高楼大厦，隐露丛林，以为古刹在兹，亦不介意。及至陌上，遇二三农叟，牧犊其间，遂与闲谈此地风俗。谈之已久，农叟欲归。三缄曰：“前面高楼大厦，微露林梢者，是何刹耶？”农叟笑曰：“非刹也，其地名金花库，乃金姓所居耳。”三缄曰：“奚取为金花库哉？”农叟曰：“是地金老，富甲一乡。道长所见高楼，即是此老之库。以金花名者，每逢库上野草开花，金老生意中必获大利也。”三缄曰：“金老厚富如斯，于一切善行，尚能作否？”农叟摇首曰：“金老虽富，刻薄非常。以一事言之：凡贫穷者与彼易粟，即少一文之数，其粟不予。富而不仁，天下岂少？村人虽甚怨恨，奈彼富有，毫不求人，亦只怒于心，而不敢形诸口言已。”农叟归去，三缄亦返。</p><p>
次日晨餐后，三缄欲化金老为善，以保其富，独向金花库而投。行至粉垣，犬吠不休。家人出视，见是道士，急止之曰：“道长速退。吾家养犬数十，客至，必呼出主人，向犬叱之，群犬隐时，方敢入室。如不乐之客，主人不叱其犬，客即不敢进焉。且吾家主翁一毫不施，道长此来，空劳步履，不如他适，以免犬伤。”三缄不听其言，竟到首门，而群犬齐吠。将手一指，群犬卧地。遂度入中堂，整整精神，大声言曰：“善哉善哉，结缘而来。富贵求保，方灭祸胎。”念了数十遍，无有人出，又易其词曰：“人独贫而我独富，其中必定有缘故。若是其中无缘故，天又何使我独富？快出来，快出来，吾将此故与解开。解开缘故方能保，不然暗地长祸胎。祸胎深时家自败，那时才知天不爱。”金老闻之，暗想此人必有大道，于是辟户出会三缄，曰：“道长何来？”三缄曰：“特为老叟而来也。”金老曰：“为吾而来，究属何事？”三缄曰：“特为老叟保富而至也。”金老曰：“尔试言之，吾当一听。”<p>
</div>
<div class="mingzhuPage"><a href='7273.html'>【上一篇】</a> <a href="index.html" title="绣云阁" class="returnIndex">【回目录】</a>
<a href='7275.html'>【下一篇】</a> </div>
<div class="line"></div>
<div class="con2" id="con2"><script type="text/javascript">push168("mybottom");</script></div>
<div class="kind"> <h2>推荐阅读</h2> </div>
<div class="index_list">
    
     <a href="../liaozhaizhiyi/index.html">&middot;聊斋志异</a>
    
     <a href="../liaozhaizhiyiwenbaiduizhao/index.html">&middot;聊斋志异文白对照</a>
    
     <a href="../liaozhaizhiyibaihuawen/index.html">&middot;聊斋志异白话文</a>
    
     <a href="../fengshenyanyi/index.html">&middot;封神演义</a>
    
     <a href="../shanhaijing/index.html">&middot;山海经</a>
    
     <a href="../shanhaijingbaihuawen/index.html">&middot;山海经白话文</a>
    
     <a href="../jigongquanchuan/index.html">&middot;济公全传</a>
    
     <a href="../huanzhongyou/index.html">&middot;幻中游</a>
    
     <a href="../dongyouji/index.html">&middot;东游记</a>
    
     <a href="../jiaoyepa/index.html">&middot;蕉叶帕</a>
     
</div>
<div class="con3" id="con3">
  <script type="text/javascript">push168("image3");</script>
</div>
<script src="https://aaoe.github.io/templets/css/my1.js" type="text/javascript"></script>
<script>
   $(function(){
	    $("#mmenu").click(function(){
			  if($("#mnav").is(":hidden")){
			      $("#mnav").show();
			  }else{
			      $("#mnav").hide();
			  }
	     })
	}) 	
</script>
<div class="search searchfoot">
    <form  target="_blank" name="f2" action="https://aaoe.github.io/cse/search">
        <input type="hidden" value="7520588606970330124" name="s">
        <input type="hidden" value="" name="nsid">
        <input autocomplete="off" maxlength="25" value="" id="kw2" name="q"  class="searchInput s_ipt">
        <input type="submit" class="searchBtn" value="搜索"  id="su" />
        <select name="searchtype" class="search-option" id="search-option" style="display:none;">
            <option value="title" selected='1'>检索标题</option>
             <option value="titlekeyword">智能模糊</option>
         </select>
    </form>
</div>
<div class="bot"><a href="../../index.html">古典小说</a>|<a href="https://aaoe.github.io/shige/">唐诗</a>|<a href="https://aaoe.github.io/songci/">宋词</a>|<a href="https://aaoe.github.io/jingbu/">经部</a>|<a href="https://aaoe.github.io/shishu/">史书</a>|<a href="https://aaoe.github.io/zibu/">子部</a>|<a href="https://aaoe.github.io/cifu/">辞赋</a>|<a href="https://aaoe.github.io/yuanqu/">元曲</a> </div>
<div class="footer">
    <p>Alete Copyright ? <a href="https://aaoe.github.io">俭静书院</a> / All Rights Reserved</p>


</div>
<span style="display:none;">
<script>
var _hmt = _hmt || [];
(function() {
  var hm = document.createElement("script");
  hm.src = "../../../../hm.baidu.com/hm10d6.js?dc0cf2a0b65b7ab8ee179596732b745a";
  var s = document.getElementsByTagName("script")[0]; 
  s.parentNode.insertBefore(hm, s);
})();
</script>
</span>

</body>

<!-- Mirrored from https://aaoe.github.io/gudianxiaoshuo/shenmo/xiuyunge/7274.html by HTTrack Website Copier/3.x [XR&CO'2014], Sat, 12 Oct 2024 12:00:18 GMT -->
</html>



