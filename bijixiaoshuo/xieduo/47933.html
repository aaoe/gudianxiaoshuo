<!DOCTYPE HTML>
<html>

<!-- Mirrored from https://aaoe.github.io/gudianxiaoshuo/bijixiaoshuo/xieduo/47933.html by HTTrack Website Copier/3.x [XR&CO'2014], Sat, 12 Oct 2024 12:01:07 GMT -->
<head>
<meta charset="gb2312">
<title>卷十一_谐铎</title>
<meta name="keywords" content="" />
<meta name="description" content="" />
<meta name="applicable-device" content="mobile">
<meta name="viewport" content="width=device-width,minimum-scale=1.0,maximum-scale=1.0" />
<meta content="yes" name="apple-mobile-web-app-capable" />
<meta content="black" name="apple-mobile-web-app-status-bar-style"  />
<meta content="telephone=no" name="format-detection" />
<meta http-equiv="Cache-Control" content="no-transform" />
<meta http-equiv="Cache-Control" content="no-siteapp" />
<meta name="MobileOptimized" content="width"/>
<meta name="HandheldFriendly" content="true"/>
<meta http-equiv="X-UA-Compatible" content="IE=Edge,chrome=1" /> 
<script src="../../../js/jquery.js" type="text/javascript"></script>
<script src="../../../js/pc.html" type="text/javascript"></script>
<script src="../../../js/mpp168.js" type="text/javascript"></script>
<link href="../../../css/wap2011.css" rel="stylesheet" type="text/css" />
<link rel="canonical"  href="https://aaoe.github.io/gudianxiaoshuo/bijixiaoshuo/xieduo/47933.html">
</head>
<body class="body">
<div class="mtop"> <a href="https://aaoe.github.io/" class="mindex"><img src="../../../images/mindex.png" alt="回主页" /></a>
  <div class="mTitle"><a href="https://aaoe.github.io/" class="htitle1">俭静书院</a> ・ <a href="index.html">谐铎</a></i></div>
  <span class="mmenu" id="mmenu"><img src="../../../images/mmenu.png" alt="目录" /></span> </div>
<div class="mnav" id="mnav">
 <a href='https://aaoe.github.io/'>首页</a> <a href="../../index.html">古典小说</a> <a href="https://aaoe.github.io/shige/">唐诗</a> <a href="https://aaoe.github.io/songci/">宋词</a> <a href="https://aaoe.github.io/jingbu/">经部</a> <a href="https://aaoe.github.io/shishu/">史书</a> <a href="https://aaoe.github.io/zibu/">子部</a> <a href="https://aaoe.github.io/cifu/">辞赋</a> <a href="https://aaoe.github.io/yuanqu/">元曲</a> 
</div>
<div class="search searchtop">
  <form  target="_blank" name="f2" action="https://aaoe.github.io/cse/search">
    <input type="hidden" value="7520588606970330124" name="s">
    <input type="hidden" value="" name="nsid">
    <input autocomplete="off" maxlength="25" value="" id="kw2" name="q"  class="searchInput s_ipt">
    <input type="submit" class="searchBtn" value="搜索"  id="su" />
    <select name="searchtype" class="search-option" id="search-option" style="display:none;">
      <option value="title" selected='1'>检索标题</option>
      <option value="titlekeyword">智能模糊</option>
    </select>
  </form>
</div>


<div class="daohang" id="daohang"><strong>位置:</strong><a href='https://aaoe.github.io/'>主页</a> > <a href='../../index.html'>古典小说</a> > <a href='../index.html'>笔记小说</a> > <a href='index.html'>谐铎</a> > </div>
<div class="con1" id="con1"><script type="text/javascript">push168("mytop");</script></div>
<div class="kind">
    <h1 class="h11">卷十一</h1>
</div>
<div class="mingzhuPage mingzhuPage1"><a href='47932.html'>【上一篇】</a> <a href="index.html" title="谐铎" class="returnIndex">【回目录】</a>
<a href='47934.html'>【下一篇】</a> </div>
<div class="articleContent" id="articleContent">
    <p><b class=maintext>卷十一</b></p><p>
老僧辨奸</p><p>
严分宜未贵时，与敏斋王公读书菩提寺东院。一日，同阅《荆轲传》，至樊于期自杀处，严曰：“此I汉也！事知济不济，辄以头颅作儿戏耶？”遂大笑。王曰：“烈士复仇，杀身不顾，志可哀也！”遂大哭。又阅至白衣冠送别时，严复大笑曰：“既知一去不还，乃复遣之使去，太子丹真下愚也！”王又大哭曰：“壮士一行，风萧水咽，击筑高歌，千古尚有余痛。”继阅至囊提剑斫，箕踞高骂，严更笑不可仰，曰：“是真不更事汉。不于环柱时杀之，而乃以骂了事。”王更涕泗沽襟曰：“豪杰上报知己，至死尚有生气。铜柱一中，祖龙亦应胆落。”一时哭声笑声，喧杂满堂。一老僧倾听久之，叹曰：“哭者人情，笑者真不可测也，二十年后，忠臣义士无遗类矣！”后王官中牟县令，颇有政声。而严竟以青词作相，专权误国，植党倾良，为明代奸邪之冠。老憎预知之，而不能救，殆佛门所谓定劫欤！</p><p>
铎曰：“传言愚忠愚孝，有旨哉！古之乱臣贼子，皆聪明绝顶人也。是故，士不重才而重德。”</p><p>
青衣捕盗</p><p>
粤东某公，为河南臬宪。有聂姓者，以人命诬服，公昭雪之，献女书儿为婢。公鉴其诚，纳之。公夫人御下严，箕帚而外，课以针指。书儿不能学，日加鞭挞，俯首顺受而已。</p><p>
后公以G误，解组归。时枣树林有盗，首曰赛张青刘标，善用流星弹，一发五丸，无不奇中，次曰铁拐子朱健，善用一铁拐，曾击真武殿前石鼓，碎若粉。横行绿林，捕盗者不敢正眼觑。公稔之，戒备面行。</p><p>
时已薄暮，闻林中鸣镝声，公股栗，夫人色如土，侍从仆御无不色变。书儿从容进曰：“幺么鼠辈，何敢犯大人驾！如渠不欲生，婢子手戮之可也。”乞公前骑，徒手而去，叱盗曰：“贼狗奴！识得河南聂书儿否？”盗笑曰：“我辈但要得钱儿钞儿，书儿何所用哉？”书儿怒曰：“若辈死期至矣，敢戏言！”盗亦怒，骤发一弹。书儿右手启两指接之，又一弹，接以左手，第三弹至，以口笑逆之，噙以齿。盗惊，又发一弹，书儿仰卧马背，以双莲瓣戏夹其丸。第五弹至，书儿即发脚下丸抵之，铿然有声，去三十步远，腾身而起，吐口中丸大笑曰：“贼奴技止此耶？”一盗舞铁拐而前，书儿手夺之，曲作三四，盘揉若软绵，掷诸地，笑曰：“而娘灶下棒，亦持来恐吓人，大可笑也！”两盗失色。书儿即出其手中丸左右弹，两盗尽毙，群盗罗拜马前乞命。书儿曰：“汝等何足污我手？”喝令去。</p><p>
从容回骑，禀白于公曰：“托大人福庇，幸不辱命。”公及夫人皆异之；继而问曰：“汝具此妙技，何不能拈一针？”书儿曰：“长枪大剑，婢子年十一二时，搏弄惯矣！一针入手，不知作何物，是以不能学耳。”又问：“鞭挞时，何便a首受？”曰：“老父命婢子来报公大德，小有迕犯，是报怨也，婢子何敢。”于是夫人亦喜。归家后，劝公纳为侧室。生子某，后为滇南县令，往往躬事吏役，入山捕盗，大有母风焉。</p><p>
铎曰：“吾向读《冯传》，而叹当日无薛债之役，客无能一语，至今几成铁案。英雄寄人篱下，毕生无可插脚，恐为厮养辈下眼觑耳！书儿遇盗，其厚幸乎，有疑口逆齿噙之说，为过神其技者，然不闻《列子》之言乎？飞卫学射于甘蝇，诸法并善，惟啮法不教。卫密持矢以射蝇，蝇啮得镞矢还射，卫绕树而走。则书儿此技，夫有所受之也。牛羊之眼，相儿女子犹失之，况相天下士哉？”</p><p>
正士驱邪</p><p>
樵阳郡韩公，貌文秀，而性好武事，日驰马试刽为乐。未贵时，携一健奴出游五岳，中途遇雪，投止枯庙。一更后，雪月交辉，公起立檐下，四望皎然，曰：“真琉璃世界也！”忽阴风四袭，一狰狞恶鬼，昂首直入。公拔剑相迎，健奴大惊，犬伏地下，以两手抱公左足。见恶鬼渐长，始犹高与檐齐，继则出檐者约三丈许。仰见公状貌，亦变黑面赤髯，挺身而立，身亦渐长，高出于恶鬼者又约三丈许。鬼身顿缩，伏地而拜曰：“公，烈丈夫也！人无富贵贫贱，神气俱高十丈。自作一亏心事，神气即短一尺。故眼前之赋形宇宙者，上者长不满五尺，次者三二尺，下者塌地如三寸锥。”而公独保其元神，异日之立地顶天者，非公而谁？勉之！勉之！”言毕而逝。健奴见公亦如故，起述所见，公竟茫然。</p><p>
后公位至总戎，平寇阵亡，崇祀义烈。所遗《伏鬼图》一卷，焦面虬髯，非其本相，而里中有鬼祟，请其像镇压之，辄遁去。故至今有赛钟馗之名。</p><p>
铎曰：“百尺楼头，元龙豪气，旦旦伐之，则扫地尽矣！塌地如三寸锥，犹非充类尽义之论也。”</p><p>
恶客除淫</p><p>
金山寺老僧普静，畜一猴，毛色尽白。日锁诸佛殿上，令听讲。一夕，脱索去。老僧叹曰：“业畜淫心未断，必杀身，二十年功行，断送却矣。”</p><p>
会有陕商某，侨居铁瓮城，好畜美姬，婢女仆妇亦端好。一日，有裼裘少年款其户，自言申姓，因苦尘嚣，愿假园亭以憩。某素有断袖之癖，觊其貌美，许之。夜诣其室，见床无衾褥，笑曰：“榻冷如冰，抱衣难卧，如不以贱躯为累，当移（璞示旁）被来。”少年许诺。某命家奴携锦褥并鹅黄绫被，陈榻上而去。某曳少年同卧，潜私之。少年笑曰：“被君轻薄，从此冠而钗矣！”某亦笑曰：“汝诚昵我，当厕诸金钗之列。岂敢视为外宅儿哉！”由是，少年出入闺闼，某亦不禁。渐私其婢女、仆妇，继并乱其姬妾。初犹作宵战，后竟白日宜淫，漫无顾忌。某素嬖之，不能骤加呵逐。</p><p>
一心腹友至，某潜与商榷。友曰：“开门揖盗，罪诚在汝。必欲除业种，当先断其淫具。”某曰：“宫之乎？”友笑曰：“割鸡焉用牛刀。”某固问之。答曰：“世有不恃寸铁，而可下人腐刑者，特痴儿不察耳！”某请计。友曰：“此间有一倡，小字雪狗，下体发巨毒，盍召之来。”某从之。</p><p>
亡何，雪狗至，口脂面粉，烟花中主帅也。某藏请闺阁，夜令就少年寝，少年得雪狗，果大喜。雪狗本倡家妇，素善房术，少年又健战，朝夕攻毒，殊无觉察。不半月，少年两颧渐赤，时以手插T际，似搔痒状。又半月，双眉顿蹙，呻吟作痛楚声。越数日，辞去。然两三日必一来，来则与雪狗聚。后数日，不能步履，拄杖伛偻而至。与雪狗偎抱，竟夕转侧，不能兴云雨。雪狗故握其茎以掉弄之，砉然而脱，大声呼痛，下床觅杖，踉跄而去。雪狗就灯下出掌视之，见一具约五寸许，皮肉交粘，血淋淋如涂p。嗣后竟不复来。</p><p>
友人至，笑曰：“宫刑已验，但君以绣帏作蚕室矣！”某笑谢，并以百金赏雪狗去。后闻金山塔顶，有一白猴，下体溃烂而死。老僧瘗诸塔下，叹曰：“谁家恶毒儿，至此惨杀？然淫根尽拔，可以净体皈三宝矣！”某嘱友隐秘其事，而雪狗反为人详言之。</p><p>
铎曰：“痴儿噬毒，必至丧身，浪子回头，已成灭鼻。幸制心猿，勿投馋犬。腐刑最下，其共凛之。”</p><p>
芙蓉城香姑子</p><p>
震泽彭生，少年倜傥，艳文箫、彩鸾之事，欲求仙侣。父母择配，屡梗命。一日，扁舟临湖上，见上流浮芙蓉一瓣，拾视之，有小词一阕，曰：小（上甫下方）山下本溶溶，记相逢。欲采O花，可惜过东风。午桥烟雨浓。 不如归去梦帘栊，小楼东。留得阑干，一半月明中。夜凉花影重。心异之，舍舟登陆。</p><p>
百步外，芙蓉万本，张如锦幄。至则朱户沉沉，铜环昼掩。忽青衣媪启扉出视曰：“彭郎至矣！”导引而入。凤屏东畔，一女子款步而来，彭趋揖之。女曰：“妾芙蓉城香姑子也，久堕尘寰，未逢佳士，知君夙企仙缘，故借涂鸦，引桃源入棹耳。”彭曰：“荷蒙仙眷提掇凡愚，一生为奴，亦不惮。”女笑曰：“君真痴于情者。”命青衣媪扫除内室，中设两榻，以备寝处。</p><p>
至夜，女宿东隅，请彭西向。彭曰：“既睹芳容，当亲玉体，何复咫尺巫山，使人介介？”女曰：“仙家夫妇，只在神交，若以形骸为爱，则秦弄玉早抱子矣，何箫台上至今无雏凤声也？”彭强就摩挲，而终不着体。女曰：“郎君浊气未除，纵欲勉同衾枕，尚隔一层。明日，为郎烧换骨丹，三日而成，服之始能欢会。”彭不获已，退寝别榻。</p><p>
晨起，女采药三山，配入丹鼎，命彭朝夕守之。彭日启炉以觇火候。女哂曰：“狂郎情急矣。”彭曰：“饥者急于食，渴者急于饮，人情类如是耳。”调笑间，而舟人迹至，因父病殆，母驰书招之。彭念指日丹成，可以近丽人而登仙籍，见母手书颇不怿。女促令暂归省视，彭曰：“死生有命，归何益哉？且此间乐，不思蜀矣。”女勃然曰：“有儿女情，而无父子性，必非仙器，纵炉头丹熟，换骨亦无济也！”遂立毁其炉。彭曰：“即不敢妄亲香泽，还望度我一登仙阙。”女怒目不语。</p><p>
一回顾间，青衣媪化为彩凤，女跨之而起，叹曰：“是儿全无心肝，大罗天岂无父之国哉！”冉冉入云而没。花木庐舍，一时顿渺。舟人亦不见，彭懊恨久之，寻道而回。</p><p>
铎曰：“仙家夫妇，只在神交。千古名言，可为兰香、萼绿辈解秽矣！帝阙仙班，必求孝子，则伯阳弃母、梅福绝亲，尽谓妄人之附会也可。”</p><p>
扫帚村钝秀才</p><p>
定陶富室某，三代有善人之目。子年十四，欲延举业师，选择良苛，迁延未决。一夕，梦有人告之曰：“汝欲延师，非吴郡扫帚村某秀才不可。”醒而异之，束装诣姑苏，问扫帚村，在郡西僻壤。至，则野旷人稀，无可问讯。</p><p>
忽一老翁曳杖而来，某趋叩之。翁笑曰：“某秀才即是老朽。”遂具达诚意，并欲随至翁家。翁曰：“蜗舍不足以容贵客，既蒙宠召，即此同行。”某大喜，载与俱归，命儿受业座下。</p><p>
翁督课严，夜以继日，无间寒暑。所读文，成宏制艺外，皆翁平日窗课，以及岁科诸试作。弟子文或不佳，自作一艺，令其诵法。是年游于庠，复钞昔年闱中诸落卷，令之读。凡一切时下清真雅正，登上选者，咸命规仿其制，春秋两闱，连战皆捷。某大喜，置酒为先生寿，且曰：“先生出其余绪，即令竖子成名。何乃自甘蠖伏，以青衿终老牖下？”翁欷[久之。某诘其故。</p><p>
翁曰：“言之勿怪。仆非人，鬼也！少时不谨细行，有惭名教，以至困场屋五十余年，未得一掇科第，而室人儇薄，谓仆文不合时宜，致遭废黜，日以钝秀才相诮，郁郁赍恨而终。今稔高门积福，故借德泽为文章吐气，使知一生潦倒，非战之罪。且令天下知拾巍科登高第者，在此不在彼也！”言讫，抚膺一恸，倒地而没。</p><p>
某骇叹良久，感翁教子之德，重至其地。见老屋一椽，停棺左侧，有老妇执炊爨下。询之，曰：“此先夫也，亡三年矣！生时嗔以钝秀才呼之，临终谓我曰：‘予德薄，不能置青云以博封诰，后当以文章贻汝福也。’谨记此言，勉延残喘。”某闻之，倍增惨悼，出千金恤其家，并极力营葬而归。后子谒选得县令，迎养老妇以终老焉。</p><p>
铎曰：“士先德行，次及文章，故春秋榜上，大半积福儿郎也。青年失德，白首除名，虽鬼帐传授，终当食报。视方三拜之登科，又逊一筹矣！嗟夫！”</p><p>
三杖惩奴</p><p>
元和令常公养蒙，爱民重士，神于折狱。里中有恶奴与主妇通，而碍于其于，唆主妇以忤逆控县。公廉得其实，拘叔氏、舅氏一并听鞫。</p><p>
至日，唤恶奴上，问：“两党亲族，俱不列名，尔何抱主妇控？”恶奴曰：“小人蒙主人豢养，日望小主成家，不意下流自居，主母束之，反肆抵触，赴诉两党亲族，视同秦、越。不得已，冒嫌抱控。”公曰：“忠心为主，劳怨不辞，汝可谓义仆矣！”恶奴叩首曰：“小人素有好人之目，里党所共知也。”公颔之。唤忤逆儿，年十四五，恂恂儒雅。讯其逆母之故，但流涕不言。公伪怒曰：“不孝之罪，律有明条，三尺法何可轻宥！”遂飞签下。</p><p>
儿痛哭，叔与舅代为哀免，而恶奴面有喜色。公顾而笑曰：“尔小主尚在童年，刑杖一下，立当毙命，汝素号好人，且受主人数年豢养，盍代杖。”呼两旁隶曳下重杖。曰：“代不孝者杖，勿从轻也。”责至四十，血肉交飞。继又罪其叔日：“尔与乃父为同胞，而不能禁约其侄，至令以忤逆播闻，亦当受责。”叔伏地乞恩。公笑曰：“一客不烦二主，有好人在，尔勿畏也。”又曳下代责二十。并唤舅氏上曰：“母子之恩，本于天性，汝妹即欲控告，何难一言劝阻？乃袖手旁观，酿成家变。本应重惩尔罪，但年老龙钟，不堪受杖，奈何？”因顾恶奴曰：“本县今日勉出大力，成全汝好人之名。”又飞签欲责。恶奴势难再杖，叩头乞免。公大笑曰：“汝推主母面情，亦当为其兄稍效微劳也。”卒杖之。复命舁重枷至曰：“杖已代矣，枷又何辞？”大书“枷号好人一名，俟忤逆儿改过日释放”。</p><p>
恶奴杖痕已重，复荷重枷，不旬日竟死。阖邑称快，服公之谲断焉。</p><p>
铎曰：“中谥言，扬之实丑，借代杖以惩奸，亦折狱者之苦心也！谲而正，奇而法，可谓得律意矣！宋代驭守令最宽，故吕公弼、张崇阳辈，往往片言齿剑，一钱杀人。后守令之权渐削，徒一年以上，必申请待报，惟枷杖得以专决。故情重法轻者，辄纵其恶。公以枷杖代剑，可谓善伸其法者。然宁成束薪，延年屠伯，君子终防其渐也。”</p><p>
片言保赤</p><p>
钱塘袁公简斋，为先大父同谱。由翰苑改授上元县令，风骨铮然，不阿权势，引经折狱，有儒吏风。时民间娶妇甫五月，诞一子，乡党姗笑之。某不能堪，以先孕后嫁，讼其妇翁。</p><p>
越日，集讯于庭。两造具备，观者环若堵墙。公盛服而出，向某举手贺。某色愧，俯伏座下。公曰：“汝乡愚，可谓得福而不知者矣！”继问其妇翁：“汝曾识字否？”对曰：“未也。”公笑曰：“今日之讼，正坐两家不读书耳。自古白鹿投胎，鬼方穿胁，神仙荒诞，固不必言。而梁嬴之孕逾期，孝穆之胎蚤降，有速有迟，载于史册。总之，逾期者，感气之厚，生而主寿；蚤降者，感气之清，生而主贵。主寿者，若尧年舜祚，尔等谅亦习闻；主贵者，不必远征，即如仆亦五月而产。虽甚不才，扰得入掌词垣，出司民牧。谓予不信，令汝妇入问太夫人可也！”某唯唯，即命妇抱儿入署。</p><p>
少选，儿系铃悬锁，花红绣葆而出。妇伏拜地下曰：“蒙太夫人优赏，许螟蛉作孙儿矣！”公正色谓某曰：“若儿即我儿，幸善视之。他日功名，勿使出我下可耳！”继又顾众笑曰：“尔众中有明理之士，幸谅予心。勿以前言为河汉也！”众齐声附和。于是两家之羞尽释。后儿读书食饩于庠，奉公长生禄位，朝夕供养不衰。</p><p>
铎曰：“含垢纳污之说，为临民者言，此印板律例，非读书人不能解也。然舍身以保赤子，类非守经者所能。公殆现不坏身，运广长舌，向讼庭为众生说法耶？黄盖以武人而治石城，况钟以小吏而治吴郡，后如冯坚、王兴宗辈，或以典史，或以直厅；故王晋溪谓吏治之善，不必出于甲科。然遇此等公案，岂是无学人杜撰得来？盖不熟晋库之论，失油络者必受飞火，不读《周易》之文，授沐枕者终成冤狱。学优则仕，旨哉是言！”</p><p>
盗师</p><p>
娄邑谭某，三十余未掇一芹。就馆西村，所得学俸，不能豢妻子。而从学者，又弃儒而贾。岁暮，卷帐归，道遇一老翁笑曰：“先生散馆矣！明年有所主否？”谭应曰：“无！”翁曰：“仆有葭莩亲，明岁延师训课其子。如不弃嫌，仆请为介绍。”谭极意嘉纳。继询其居址，翁曰：“至日仆自来，先生不必絮问。”遂拱手散去。</p><p>
灯节后，老翁果至，陈朱提百两为聘。谭喜，别妻子登舟而去，水程曲折，都非熟径。约行三昼夜，翁曰：“至矣。”握手登岸，至一处，高门华屋，旁通一径，花木参差，中有屋数楹。翁曰：“此书室也！请先生少坐。”入内引弟子出拜，瑶环绣服，类贵介子弟。翁曰：“主人偶出，未及倒屣，改日请见可也！”继出书，请谭句读。视之，《三国演义》一部，《水浒传》十数本：无五经及四子等书。谭异之。翁曰：“若曹无志功名，但得识数行字，稍习世事足矣。先生勿疑怪。”谭遂安之，翁亦别去。居半载，饮食供奉，备极丰腆。</p><p>
一日，传言主人归，大设华筵，请先生观剧。谭至，主人雉冠甲服，肃迎而入。四座宾客，皆戎服临筵。谭心惊股栗，进退失措。主人笑曰：“先生勿惊，仆江湖豪客也！因我辈中恃强劫杀，罔顾仁义，故令小儿受业，得以稍知大体。今幸不弃，嘉惠后学。特治卮洒，聊明忠敬。”言毕，梨园以剧本呈点。谭未识乐部名色，姑点《白罗衫》全本。演未及半，主人色变而起，急命撤筵，曰：“仆未尝开罪先生，何姗笑若此？虽然，亦天命也。”遂具彩缎数端，黄金十铤，命其子星夜送归。</p><p>
翊日，捕盗师卒至，一门掩执。其子窜伏谭家，仅而得免。谭感其意，抚弟子成立。翁亦时来周恤之。</p><p>
铎曰：“盗亦有道，非读书人不能顾。不谓待先生忠且敬者，转出自盗，宜天之不忍斩其嗣也。今纨绔家子弟，奇嫖淫赌，虽千金不惜，而独至西宾备脯，锱铢必较，曾盗之不如。”</p><p>
鬼婿</p><p>
扶风邱淑，字令仪，幼失怙。母夫人束子严。偶碎其带上玉佩，惧而亡去，夜窜山谷中。月色迷不鳎荆榛苍莽，无可投宿。遥塑百步外，似有村落。至则板屋竹扉，铜环双阖。叩之，双扉顿豁，一老翁出问曰：“夤夜剥啄，客何为者？”邱以情告。遂相邀入内坐，叩氏族。邱具对。翁艴然曰：“鼍吾雠也！”邱曰：“生平不省拜侍，未识于何获罪？”翁曰：“仆延陵旧族，与汝父为总角交，幼以息女许奉箕。自汝父弃世，竟停此议，以至息女赍恨，至今未字，言之使人切齿。”邱茫然莫对。忽一老妇出曰：“咎在亲庭，干渠何事？苟婿意不恶，尚可释仇成好。”翁色稍霁，注目视邱。邱曰：“先人果有成议，儿何敢违？”遂大喜，立妆女出见。明眸皓齿，妍丽无匹。即命与邱交拜，导入内寝。</p><p>
枕席之间，邱询其颠末。女曰：“归问亲帏，当自知之。谅非妄意相攀，炫玉以求售也！”邱遂不言。天未及晓，女促生归。邱曰：“新婚正燕，何忍遽离？”女泣曰：“妾自见弃君门，分以女儿身终老。今所以含垢为欢者，诚欲借一宵嘉礼，正名定分，使异日骸骨，依君先人墟墓耳！实不能终事也。妾有玉一枚，持献萱堂，以作明信。”邱视之，与所碎者无异制。正依恋间，闻岳父母候送于门，握手垂涕而别。熹微晨色中，翁导以归路。及家，母夫人诃责交至。邱以玉呈献，并述所遇。母审视再四，曰：“是矣。汝父在日，曾见吴家女，甫九龄，面目甚韶秀，将聘作汝妇，戏解玉佩系之。继值汝父去，匆匆不复记忆。后闻其女暴卒，父母痛悼，相继而殁。今埋骨多年，何得复成嘉礼？”邱愕然。</p><p>
翊日，寻至其处，见破屋半楹，停棺三口，拜奠痛哭而返。后邱以进士官部曹，移女柩攒于先垅，并舁岳父母柩，营兆以葬。娶吉氏女，颇贤德。所得封诰，亦让诸前室，以嘉其志。</p><p>
铎曰：“烈女不更二夫，虽死犹遂其志。后妇之贤，亦侦魂有以感之也。不然，故剑之求，且招其忌，能以封诰相让哉？”</p><p>
书神作祟</p><p>
金陵钞库街某氏子，世业儒，因读书不能致富，弃而为贾。偶独宿肄中，闻床头叹息声，叱之始止。嗣后每夜必闻，某亦置之。</p><p>
一夕，有方巾朱履者，自床后徐步而出，颦眉蹙额，童似不乐。某问为谁，应曰：“予书神也！自流寓汝家，蒙尔祖尔父，颇加青盼。不意留传至汝，罔修旧好，竟尔见绝，犹幸两无仇德，乃今为钱奴束缚，使予意气不扬，若不早脱腰缠，则铜臭逼人，斯文沦丧，祸将及汝。莫悔！莫悔！”言毕而逝。</p><p>
某急起，秉烛四照，见有破书数卷，以钱串捆缚，弃置床头，盖十数年矣！某恨是书为祟，取火焚之。一时灰飞焰起，廷烧庐舍，室中物靡有孑遣，后竟以贫死。</p><p>
铎曰：“读书不能致富，此言是矣！试问不读书人，个个能富耶？然以求富之念读书，吾知其非读书人。我辈读圣贤书，所学何事？乃以富贵利达，横亘于中，稍不得志，辄归咎于书，试请掩却书本，毕竟向何处觅生活哉？尝作《沁园春》词六阙，曰：</p><p>
甲子仲秋，惟吾与书，盟于草堂。愿既盟之后，言归于好，自今伊始，幸勿相忘。出则随车，归则并几，夜火晨鸡总备尝。吾怜汝，把牙鉴笑插，玳瑁亲装。 谁知尔本无良，枉赚尽英雄两鬓苍。叹臣饥欲死，千钟甚处？立锥无地，金屋何方？我自怜卿，卿真负我，拔剑相看也不妨，言未毕，早书惭而退，潜出门墙。</p><p>
学书不成，将焉学乎？不如老农。有草庐半亩，横塘之曲，石田一顷，葑水之东。椎髻鸿妻，蓬头霸子，裹饭僭行荷锸从。桃源境，看桑麻鸡火，乐也融融。 悲哉吾道终穷，似稼圃樊迟术未工。枉操豚以祝，学齐东语，揠苗而槁，与宋人同。门有催科，瓶无储粟，庑下投人作赁舂。翻然悔，悔从来耕也，馁在其中。</p><p>
古语有之，多钱善贾，吾何不然？看鲜衣好马，小儿宿卫，弹筝挟瑟，中妇邯郸。第拟通候，园连沁水，百尺珊瑚碎绮j。银烛底，有奇书勾股，讼帖争田。 吾侪贫也由天，料此辈何曾值一钱？况痴儿和峤，本无此癖，家兄孔老，素乏其缘。安用牵车，等诸屠狗？富可求欤愧执鞭！君休羡，道圣门高弟，货殖犹贤。</p><p>
磨盾鼻书，封狼居胥，亦豪矣哉！想受降城外，霜浓雁碛，纥干山畔，月照龙堆。投笔军中，弃]关下，如此书生未易才。谈笑处，看楼兰系颈，奏捷平台。 一朝暮府疑猜，便缚下都船大可哀！叹高牙火纛，青霞气郁；明珠薏苡，黑狱冤埋。大树飘零，蓝田呵骂，兔脱东门归去来。从头算，算何如军旅，未学为佳？</p><p>
然刚奈何？吾当相从，赤松子游。正藐姑仙子，导予翠节，金门谪吏，坐我霜虬。笑酌流霞，醉眠芳草，眼看蓬莱弱水流。从今后，把丹炉妙诀，压倒浮邱。 茂陵风雨堪愁，伴寂寞骊山碧树秋。叹莫须有者，壶公桂父，想当然耳，方丈瀛洲。壮不如人，老之将至，自误多缘药石谋。寻不见，是文成匹马，徐市扁舟。</p><p>
书汝来前，与子别后，益复无聊。倘蒙君见宥，仍开旧阁，谓予不信，再订新交。苟蹈前愆，有如日，从此相携卧草茅。书大笑，道君言过矣！听我刍荛。 相期努力云霄，莫一任青灯骂彩毫。倘金门挟策，陪君拾芥，长杨献赋，伴尔题桥。归以银泥，封予金匮，报德人生第一条。予再拜，急延诸上座，谨佩琼瑶。”</p><p>
病鬼延医</p><p>
曹州计伏庵，本牛医。有富翁某，病喘，诸医罔效。计以治牛之法治之，辄验。遂自负名医，行青囊术于齐、鲁间。</p><p>
一日昼寝，有仆持帖来邀。计不问为谁，令仆导去。至一堂上，见面黄骨立者数十辈，环来诊脉。计熟视之，皆平昔所不治者，愕然曰：“此冥府耶？”众曰：“然。”计曰：“若是，则请我何意？”众曰：“先生医我来，还望医我去。”计不获已，勉写一方。众睨视良久，曰：“一剂恐不能效，屈先生留两三月去。”计涕泣求归，众怒曰：“此地既不可居，曷为迭我辈来此？”群起挝之。计亦惊醒，觉左颊微痛，验之，有指爪痕。</p><p>
铎曰：“以治牛之法，而施诸有牛性者，宜奇功可立奏也。执是术以往，哀哉众生，尽丧于牛刀下矣！”<p>
</div>
<div class="mingzhuPage"><a href='47932.html'>【上一篇】</a> <a href="index.html" title="谐铎" class="returnIndex">【回目录】</a>
<a href='47934.html'>【下一篇】</a> </div>
<div class="line"></div>
<div class="con2" id="con2"><script type="text/javascript">push168("mybottom");</script></div>
<div class="kind"> <h2>推荐阅读</h2> </div>
<div class="index_list">
    
     <a href="../shierxiao/index.html">&middot;十二笑</a>
    
     <a href="../jiandengyuhua/index.html">&middot;剪灯余话</a>
    
     <a href="../suhuaqingtan/index.html">&middot;俗话倾谈</a>
    
     <a href="../tangzhiyan/index.html">&middot;唐摭言</a>
    
     <a href="index.html">&middot;谐铎</a>
    
     <a href="../lianchengbiwaibian/index.html">&middot;连城璧外编</a>
    
     <a href="../yanyibian/index.html">&middot;艳异编</a>
    
     <a href="../hanmoyingxiongji/index.html">&middot;汉末英雄记</a>
    
     <a href="../jiuzhouchunqiu/index.html">&middot;九州春秋</a>
    
     <a href="../suitangjiahua/index.html">&middot;隋唐嘉话</a>
     
</div>
<div class="con3" id="con3">
  <script type="text/javascript">push168("image3");</script>
</div>
<script src="https://aaoe.github.io/templets/css/my1.js" type="text/javascript"></script>
<script>
   $(function(){
	    $("#mmenu").click(function(){
			  if($("#mnav").is(":hidden")){
			      $("#mnav").show();
			  }else{
			      $("#mnav").hide();
			  }
	     })
	}) 	
</script>
<div class="search searchfoot">
    <form  target="_blank" name="f2" action="https://aaoe.github.io/cse/search">
        <input type="hidden" value="7520588606970330124" name="s">
        <input type="hidden" value="" name="nsid">
        <input autocomplete="off" maxlength="25" value="" id="kw2" name="q"  class="searchInput s_ipt">
        <input type="submit" class="searchBtn" value="搜索"  id="su" />
        <select name="searchtype" class="search-option" id="search-option" style="display:none;">
            <option value="title" selected='1'>检索标题</option>
             <option value="titlekeyword">智能模糊</option>
         </select>
    </form>
</div>
<div class="bot"><a href="../../index.html">古典小说</a>|<a href="https://aaoe.github.io/shige/">唐诗</a>|<a href="https://aaoe.github.io/songci/">宋词</a>|<a href="https://aaoe.github.io/jingbu/">经部</a>|<a href="https://aaoe.github.io/shishu/">史书</a>|<a href="https://aaoe.github.io/zibu/">子部</a>|<a href="https://aaoe.github.io/cifu/">辞赋</a>|<a href="https://aaoe.github.io/yuanqu/">元曲</a> </div>
<div class="footer">
    <p>Alete Copyright ? <a href="https://aaoe.github.io">俭静书院</a> / All Rights Reserved</p>


</div>
<span style="display:none;">
<script>
var _hmt = _hmt || [];
(function() {
  var hm = document.createElement("script");
  hm.src = "../../../../hm.baidu.com/hm10d6.js?dc0cf2a0b65b7ab8ee179596732b745a";
  var s = document.getElementsByTagName("script")[0]; 
  s.parentNode.insertBefore(hm, s);
})();
</script>
</span>

</body>

<!-- Mirrored from https://aaoe.github.io/gudianxiaoshuo/bijixiaoshuo/xieduo/47933.html by HTTrack Website Copier/3.x [XR&CO'2014], Sat, 12 Oct 2024 12:01:07 GMT -->
</html>



