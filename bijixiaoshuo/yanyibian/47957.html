<!DOCTYPE HTML>
<html>

<!-- Mirrored from https://aaoe.github.io/gudianxiaoshuo/bijixiaoshuo/yanyibian/47957.html by HTTrack Website Copier/3.x [XR&CO'2014], Sat, 12 Oct 2024 12:01:08 GMT -->
<head>
<meta charset="gb2312">
<title>艳异编卷十七_艳异编</title>
<meta name="keywords" content="" />
<meta name="description" content="" />
<meta name="applicable-device" content="mobile">
<meta name="viewport" content="width=device-width,minimum-scale=1.0,maximum-scale=1.0" />
<meta content="yes" name="apple-mobile-web-app-capable" />
<meta content="black" name="apple-mobile-web-app-status-bar-style"  />
<meta content="telephone=no" name="format-detection" />
<meta http-equiv="Cache-Control" content="no-transform" />
<meta http-equiv="Cache-Control" content="no-siteapp" />
<meta name="MobileOptimized" content="width"/>
<meta name="HandheldFriendly" content="true"/>
<meta http-equiv="X-UA-Compatible" content="IE=Edge,chrome=1" /> 
<script src="../../../js/jquery.js" type="text/javascript"></script>
<script src="../../../js/pc.html" type="text/javascript"></script>
<script src="../../../js/mpp168.js" type="text/javascript"></script>
<link href="../../../css/wap2011.css" rel="stylesheet" type="text/css" />
<link rel="canonical"  href="https://aaoe.github.io/gudianxiaoshuo/bijixiaoshuo/yanyibian/47957.html">
</head>
<body class="body">
<div class="mtop"> <a href="https://aaoe.github.io/" class="mindex"><img src="../../../images/mindex.png" alt="回主页" /></a>
  <div class="mTitle"><a href="https://aaoe.github.io/" class="htitle1">俭静书院</a> ・ <a href="index.html">艳异编</a></i></div>
  <span class="mmenu" id="mmenu"><img src="../../../images/mmenu.png" alt="目录" /></span> </div>
<div class="mnav" id="mnav">
 <a href='https://aaoe.github.io/'>首页</a> <a href="../../index.html">古典小说</a> <a href="https://aaoe.github.io/shige/">唐诗</a> <a href="https://aaoe.github.io/songci/">宋词</a> <a href="https://aaoe.github.io/jingbu/">经部</a> <a href="https://aaoe.github.io/shishu/">史书</a> <a href="https://aaoe.github.io/zibu/">子部</a> <a href="https://aaoe.github.io/cifu/">辞赋</a> <a href="https://aaoe.github.io/yuanqu/">元曲</a> 
</div>
<div class="search searchtop">
  <form  target="_blank" name="f2" action="https://aaoe.github.io/cse/search">
    <input type="hidden" value="7520588606970330124" name="s">
    <input type="hidden" value="" name="nsid">
    <input autocomplete="off" maxlength="25" value="" id="kw2" name="q"  class="searchInput s_ipt">
    <input type="submit" class="searchBtn" value="搜索"  id="su" />
    <select name="searchtype" class="search-option" id="search-option" style="display:none;">
      <option value="title" selected='1'>检索标题</option>
      <option value="titlekeyword">智能模糊</option>
    </select>
  </form>
</div>


<div class="daohang" id="daohang"><strong>位置:</strong><a href='https://aaoe.github.io/'>主页</a> > <a href='../../index.html'>古典小说</a> > <a href='../index.html'>笔记小说</a> > <a href='index.html'>艳异编</a> > </div>
<div class="con1" id="con1"><script type="text/javascript">push168("mytop");</script></div>
<div class="kind">
    <h1 class="h11">艳异编卷十七</h1>
</div>
<div class="mingzhuPage mingzhuPage1"><a href='47956.html'>【上一篇】</a> <a href="index.html" title="艳异编" class="returnIndex">【回目录】</a>
<a href='47958.html'>【下一篇】</a> </div>
<div class="articleContent" id="articleContent">
    <p><b class=maintext>艳异编卷十七</b></p><p>
幽期部一</p><p>
司马相如传司马相如者，蜀郡成都人也。字长卿。少时，好读书，学击剑。故其亲名之曰犬子。相如既学，慕简相如之为人，更名相如。以赀为郎，事孝景帝为武骑常侍。非其好也。会景帝不好辞赋。是时，梁孝王来朝，从游说之士，齐人邹阳、淮阴枚乘、梁庄忌夫子之徒。相如见而说之，因病免，客游梁。梁孝王令与诸生同舍，相如得与诸生游士居数岁。乃著子虚之赋。会梁孝王卒，相如归，而家贫。无以自业。素与临邛令王吉相善。吉曰：“长卿久宦游不遂，而来过我？”相如往，舍都亭。临邛令缪为恭敬，日往朝相如。相如初尚见之，后称病，使从者谢吉。吉愈益谨肃。临邛中多富人，而卓王孙家童八百人，程郑亦数百人。二人乃相谓曰：“令有贵客，为具召之，并召令。”令既至，卓氏客以百数。至日中，谒司马长卿。长卿谢病不能往。临邛令不敢尝食，自往迎相如。相如不得已，强往一坐。尽倾酒酣，临邛令前奏琴曰：“窃闻长卿好之，愿以自娱。”相如辞谢，为鼓一再行。是时，卓王孙有女文君，新寡，好音。故相如缪与令相重，而以琴心挑之。其诗曰：凤兮，凤兮，归故乡，遨游四海求其凰。有艳淑女处兰房，室迩人遐毒我肠。何由交颈为鸳鸯？又曰：凤兮，凤兮，从凰栖，得托孳尾永为妃。交情通体必和谐，中夜相从别有谁？相如之临邓，从车骑，雍容闲雅甚都。乃饮卓氏，弄琴，文君窃从户窥之，心悦而好之，恐不得当也。既罢，相如乃使人重赐文君侍者通殷勤。文君夜亡奔相如，相如乃与驰归。家居徒四壁立。卓王孙大怒曰：“女至不材，我不忍杀，不分一钱也。”人或谓玉孙，王孙终不听。文君久之不乐，曰：“长卿第俱如临邛，从昆弟假贷，犹足为生。何至自苦如此。”相如与俱之临邛，尽卖其车骑，买一酒舍。酤酒，而令文君垆。相如身自着犊鼻，与保庸杂作涤器于市中。卓王孙闻而耻之，为杜门不出。昆弟诸公，更谓王孙曰：“有一男两女，所不足者非财也。今文君已失身于司马长卿。长卿故倦游，虽贫，其人材足依也，且又令客，独奈何相辱如此。”卓王孙不得已，分予文君童百人，钱百万，及其嫁时衣被财物。文君乃与相如归成都，买田宅，为富人。居久之，蜀人杨得意为狗监侍上。上读《子虚赋》而善之曰：“朕独不得与此人同时哉。”得意曰：“臣邑人司马相如，自言为此赋。”上惊，乃召问相如。相如曰：“有是。然此乃诸侯之事，未足观也。请为天子游猎赋，赋成奏之。”上许，令尚书给笔札。相如以“子虚”，虚言也。为楚称；“乌有先生”者，乌有此事也，为齐称；“无是公”者，无是人也，明天子之义。故空籍此三人为辞，以推天子诸侯之苑囿。其卒章归之于节俭，因以讽谏。奏之天子，天子大悦，以为郎。相如为郎数岁，会唐蒙使略通夜郎西中，发巴蜀吏卒千人，郡又多为发转漕万余人。用兴法诛其渠帅，巴蜀民大惊恐。上闻之，乃使相如责唐蒙。因喻告巴蜀民以非上意。相如还报，唐蒙已略通夜郎，因通西南夷，道发巴、蜀、广汉卒作者数万人，治道二岁，道不成，士卒多物故，费以巨万计。蜀民及汉用事者，多言其不便，是时，邛之君长闻南夷与汉通，得赏赐多，多欲愿为内臣、妾，请吏比南夷。天子问相如，相如曰：“邛、、冉、者近蜀，道亦易通，秦时尝通为郡县，至汉兴而罢。今诚复通，为置郡县，愈于南夷。”天子以为然，乃拜相如为中郎将，建节往使。副使王然于壶充国，吕越人驰四乘之传，因巴蜀吏市物以赂西夷。至蜀，蜀大守以下郊迎，县令负弩矢先驱，蜀人以为宠。于是，卓王孙、临邛诸公皆因门下献牛酒以交欢。卓王孙喟然而叹，自以得使女尚司马长卿晚，而厚分与其女财与男等同。司马长卿便略定西夷，邛、冉、斯榆之君，皆请为内臣。除边关，关益斥，西至沫、若水，南至为徼，通零关道，桥孙水以通邛都。还报天子，天子大悦。其后，有人上书言相如使时受金，失官。居岁余，复为郎。相如口吃而善著书。常有消渴疾。与卓氏婚，饶于财。其进仕宦，未尝肯与公卿国家之事，称病闲居，不慕官爵。相如拜为孝文园令。既病免，家居茂陵。天子曰：“司马相如病甚，可往从悉取其书。若不然，后失之矣。”使所忠往，而相如已死，家无书。问其妻，对曰：“长卿固未尝有书也。时时著书，人又取去。即空居。长卿未死时，为一卷书，曰有使者来求书，奏之。元他书。”其遗札书，言封禅事，奉所忠。忠奏其书，天子异之。卓文君司马相如初与卓文君还成都，贫居愁懑，以所着裘，就市人阳昌贳酒与文君为欢。既而，文君抱颈而泣曰：“我平生富足，今乃以衣裘贳酒。”遂相与谋，于成都卖酒。相如亲著犊鼻涤器，以耻王孙。王孙果以为病，乃厚给文君。文君遂为富人。文君姣好，眉色如望远山，脸际常若芙蓉，肌肤柔滑如脂。十七而寡，为人放诞风流。故悦长卿之才而越礼焉。长卿素有消渴疾，及还成都，悦文君之色，遂以发痼疾，乃作美人赋，欲以自刺，而终不能改。卒以此疾至死。文君为诔传于世。又，相如将聘茂陵人女为妾，卓文君作《白头吟》以自绝。相如乃止。贾午贾午，大尉充少女。韩寿，字得真，南阳堵阳人，魏司徒暨曾孙，美姿貌，善容止。贾充辟为司空掾。充每宴宾僚，其女辄于青琐中窥之，见寿而悦焉。问于左右：“识此人否？”有一婢说寿姓字，云是故主人。女大感想，发于寤寐。婢往至寿家，具说女意，并言其女，光丽艳逸，端美绝伦。寿闻而心动，便令为通殷勤。婢以白女，女遂潜修音好，厚相赠结，呼寿夕人。寿劲捷过人，逾垣而至。家中莫知，惟充觉其女悦畅异于常日。时西域有贡奇香，一着人，则经月不歇。帝甚贵之，惟以赐充及大司马陈骞，其女密盗以遗寿。充僚属与寿宴处，闻其芬馥，称之于充。自是充意知女与寿通。而其门阁严峻，不知所由得入。乃夜中佯惊有盗，因使循墙以观其变。左右白曰：“无余异，惟东北角如狐狸行处。”充乃拷问女之左右，具以状对。充秘之，遂以女妻寿。寿官至散骑常侍、河南尹。莺莺传(即会真记)唐贞元中，有张生者，性温茂，美风容，内秉坚孤，非礼不可入。或朋从游宴，扰杂其间，他人皆汹汹拳拳，若将不及，张生容顺而已，终不能乱。以是年二十三，未尝近女色。知者诘之，谢而言曰：“登徒子非好色者，是有淫行。余真好色者，而适不我值。何以言之？大凡物之尤者，未尝不留连于心，是知其非忘情者也。”诘者识之。亡几何，张生游于蒲。蒲之东十余里，有僧舍曰“普救寺”，张生寓焉。适有崔氏孀妇，将归长安，路出于蒲，亦止兹寺。崔氏妇，郑女也。张出于郑，绪其亲，乃异派之从母。是岁，浑薨于蒲。有中人丁文雅，不善于军，军人因丧而扰，大掠蒲人。崔氏家财甚厚，多奴仆，旅寓惶骇，不知所托。先是，张与蒲将之党有善，请吏护之，遂不及于难。十余日，廉使杜确将天子命，以统戈节令于军，军由是戢。郑厚张之德甚，因饰馔以命张中堂宴之，复谓曰：“姨之孤嫠未亡，提携幼稚，不幸属师徒大溃，实不保其身。弱子幼女，犹君之生也。岂可比常恩哉！今俾以仁兄礼奉见，冀所以报恩也。”命其子曰欢郎，可十余岁，容甚温美。次命女：“出拜尔兄，尔兄活尔。”久之，辞疾。郑怒曰：“张兄保尔之命。不然尔且虏矣。能复远嫌乎？”久之，乃至。常服悴容，不加新饰，垂鬟接黛，双脸断红而已。颜色艳异，光辉动人。张惊，为之礼。因坐郑旁，以郑之抑而见也，凝涕怨绝，若不胜其体者。问其年纪，郑曰：“今天子甲子岁之七月终，今贞元庚辰生十七年矣。”张生稍以词导之，不对。终席而罢。张自是惑之，愿致其情，无由得也。崔之婢曰红娘。生私为之札者数四，乘间遂道其衷。婢果惊沮，溃然而奔。张生悔之；翌日，婢复至。张生乃羞而谢之，不复云所求矣。婢因谓张曰：“郎之言，所不敢言，亦不敢泄。然而崔之族姻，君所详也，何不因其德而求娶焉？”张曰：“予始自孩提，性不苟合。或时纨绮闲居，曾莫流盼。不为当年，终有所蔽。昨日一席间，几不自持。数日来，行忘止，食忘饱，恐不能逾旦暮。若因媒氏而娶，纳采、问名，则三数月间，索我干枯鱼之肆矣。尔其谓我何？”婢曰：“崔之贞顺自保，虽所尊不可以非语犯之，下人之谋，固难人矣。然而善属文，往往沉吟章句，怨慕者久之。君试为喻情诗以乱之。不然，则无由也。”张大喜，立缀《春词》二首以投之。是夕，红娘复至，持彩笺以授张，曰：“崔所命也。”题其篇曰《明且三五夜》。其词曰：待月西厢下，迎风户半开。拂墙花影动，疑是玉人来。张亦微喻其旨。是夕岁二月旬有四日矣。崔之东有杏花一树，扳援可逾。既望之夕，张因梯其树而逾焉。达于西厢，则户半开矣。红娘寝于床上，因惊之。红娘骇曰：“郎何以至?”张因绐之曰：“崔氏之笺召我矣，尔为我告之。”无几，红娘复来。连曰：“至矣，至矣！”张生且喜且骇，必谓获济。及女至，则端服严容，大数张曰：“兄之恩，活我之家厚矣。是以慈母以弱子幼女见托。奈何因不令之婢，致淫逸之词。始以护人之乱为义，而终掠乱以求之，是以乱易乱，其去几何？诚欲寝其词，则保人之好，不义。明之于母，则背人之惠，不祥。将寄于婢仆，又惧不得发其真诚。是用托短章，愿自陈启，犹惧兄之见难，是用鄙靡之词，以求其必至。非礼之动，能不愧心！特愿以礼自持，无及于乱。”言毕，翻然而逝。张自失者久之，复逾而出，于是绝望。数夕，张君临轩独寝，忽有人觉之，惊而起，则红娘敛衾携枕而至，抚张曰：“至矣，至矣！睡何为哉！”并枕同衾而去。张生拭目危坐，久之，犹疑梦寐，然而修谨以俟。俄而红娘捧崔氏而至。至则娇羞融冶，力不能运支体，曩时端庄，不复同矣，是夕，旬有八日矣。斜月晶荧，幽辉半床，张生飘飘然，且疑神仙之徒，不谓从人间至矣。有顷，寺钟鸣，天将晓，红娘促去。崔氏娇啼宛转，红娘又捧之而去，终夕无一言。张生辨色而兴，自疑曰：“岂其梦耶？”及明，睹妆在臂，香在衣，泪光荧荧然，犹莹于茵席而已。是后十余日，杳不复至。张生赋《会真诗》三十韵，未毕，而红娘适至，因授之，以贻崔氏。自是复容之，朝隐而出，暮隐而入，同会于曩所谓西厢者几一月矣。张生常诘郑氏之情，则曰：“知不可奈何矣，因欲就成之。”无何，张生将之长安，先以诗渝之。崔氏宛无难词，然而愁怨之容动人矣。将行之夕，再不复可见。而张生遂西。不数月，复游于蒲，舍于崔氏者又累月。崔氏甚工刀札，善属文。求索再三，终不可见。往往张生自以文挑之，亦不甚观览。大略崔之出人者，势必穷极，而貌若不知；言则敏辩，而寡于酬对；待张之意甚厚，然未尝以词继之。时愁艳幽邃，恒若不识，喜愠之容，亦罕形见。异时独夜操琴，愁弄凄恻。张窃听之。求之，则终不复鼓矣。以是愈惑之。张生俄以文调及期，又当西去。当去之夕，不复自言其情，愁叹于崔氏之侧。崔已阴知将诀矣，恭貌怡声，徐谓张曰：“始乱之，终弃之，固其宜矣，愚不敢恨。必也君乱之，君终之，君之惠也。则没身之誓，其有终矣，又何必深感于此行？然而君既不怿，无以奉宁。君常谓我善鼓琴，向时羞颜，所不能及。今且往矣，既君此诚。”因命拂琴，鼓《霓裳羽衣・序》，不数声，哀音怨乱，不复知其是曲也。左右皆欷。崔亦遽止之，投琴，位下流涟，趋归郑所，遂不复至。明旦而张行。明年，文战不胜，遂止于京。因贻书于崔，以广其意。崔氏缄报之词，粗载于此，云：“捧览来问，抚爱过深。儿女之情，悲喜交集。兼惠花胜一合，口脂五寸，致耀首膏唇之饰。虽荷殊恩，谁复为容。睹物增怀，但积悲叹。伏承便示于京中就业，进修之道，固在便安。但恨僻陋之人，永以遐弃。命也如此，知复何言！自去秋以来，常忽忽如有所失。于喧哗之下，或勉为语笑，闲宵自处，无不泪零。乃至梦寐之间，亦多叙感咽离忧之思，绸缪缱绻，暂若寻常。幽会未终，惊魂已断。虽半衾如暖，而思之甚遥。一昨拜辞，倏逾旧岁。长安行乐之地，触绪牵情，何幸不忘幽微，眷念亡。鄙薄之志，元以奉酬。至于终始之盟，则固不在鄙。昔中表相因，或同宴处，婢仆见诱，遂致私诚。儿女之心，不能自固。君子有援琴之挑，鄙人无投梭之拒。及荐寝席，义盛意深。愚陋之情，永谓终托。岂期既见君子，而不能定情，致有自献之羞，不复明侍中帻，没身永恨，含叹何言！倘仁人用心，俯遂幽劣，虽死之日，犹生之年。如或达士略情，舍小从大，以先配为丑行，谓要盟之可欺，则当骨化形销，丹诚不没，因风委露，犹托清尘。存没之诚，言尽于此。临纸鸣咽，情不能申。千万珍重，珍重千万！玉环一枚，是儿婴年所弄，寄充君子下体所佩。玉取其坚润不渝，环取其终始不绝。兼乱丝一绚，文竹茶碾子一枚。此数物不足见珍，意者欲君子如玉之真，秘志如环不解。泪痕在竹，愁绪萦丝。因物达诚，永以为好耳。心迩身遐，拜会无期。幽愤所钟，千里神合。千万珍重！春风多厉。强饭为佳。慎言自保，无以鄙为深念。”张生发其书于所知，由是时人多闻之。所善杨巨源好属词，因为赋《崔娘诗》一绝云：清润潘郎玉不如，中庭蕙草雪销初。风流才子多春思，肠断萧娘一纸书。河南元稹亦续生《会真诗》三十韵，曰：微月透帘栊，萤光度碧空。遥天初缥缈，低树渐葱茏。龙吹过庭竹，鸾歌拂井桐。罗绡垂薄露，环佩响轻风。绛节随金母，云心捧玉童。更深人悄悄，晨会雨蒙蒙。珠莹光文履，花明隐绣笼。瑶钗行彩凤，罗彼掩丹虹。言自瑶华浦，将朝碧玉宫。因游里城北，偶向宋家东，戏调初微拒，柔情已暗通。低环蝉影动，回步玉尘蒙。转面流花雪，登床抱绩丛。鸳鸯交颈舞，翡翠合欢笼。眉黛羞偏聚，唇朱暖更融。气清兰蕊馥，肤润玉肌丰，无力慵移履，多娇爱敛躬。汗光珠点点，发乱绿葱葱。方喜千年会，俄闻五夜穷。流连时有限，缱缮意难终。慢脸含愁态，芳词誓素衷。赠环明运合，留结表心同。啼粉流晓镜，残灯绕虫。华光犹冉冉，旭日渐瞳瞳。乘骛还归洛，吹萧亦止嵩。衣香犹染麝，枕腻尚残红。幂幂临塘草，飘飘思渚蓬。素琴鸣怨鹤，清汉望归鸿。海阔诚难度，天高不易冲。行云无处所，萧史在楼中。张之友闻之者，莫不耸异之，然而张亦志绝矣。稹特与张厚，因征其词。张曰：“大凡天之所命尤物也，不妖其身，必妖于人，使崔氏子遇合富贵，乘宠娇，不为云为雨，则为蚊为螭，吾不知其所变化矣。昔殷之辛，周之幽，据百万之国，其势甚厚。然而一女子败之，溃其众，屠其身，至今为天下笑。余之德不足以胜妖孽，是用忍情。”于时坐者皆为深叹。后岁余，崔已委身于人，张亦有所娶。后乃因其夫言于崔，求以外兄见。夫语之，而崔终不为出。张怨念之诚，动于颜色。知之，潜赋一章，词曰：自从别后减容光，万转千回懒下床。不为旁人羞不起，为郎憔淬却羞郎。竟不之见。后数日，张生将行，又赋一章以谢绝之：弃置今何道，当时且自亲。还将旧来意，怜取眼前人。自是，绝不复知矣。时人多许张为善补过者。予常于朋会之中，往往及此意者，使夫知者不为，为之者不惑。贞元岁九月，执事李公垂宿于予靖安里第，语及于是，公垂卓然称异，遂为《莺莺歌》以传之。崔氏小名莺莺，公垂以名篇。李绅莺莺本传歌伯劳飞迟燕飞疾，垂杨绽金花笑日。绿窗娇女字莺莺，金雀姬鬟年十七。黄姑天上阿母在，寂寞霜姿素莲质。门掩重关萧寺中，芳草花时不曾出。杜舍人牧之次会真诗三十韵鹦鹉出深笼，麒麟步远空。拂墙花，透户月胧胧。暗度飞龙竹，潜挨宿凤桐。松篁摇夜影，锦绣动春风。远信传青鸟，私期避玉童。柳烟轻漠漠，花气淡蒙蒙。小小钗簪凤，盘盘髻绾龙，无言欹宝枕，面背银。姑射临仁阙，嫦娥降月宫。精神绝赵北，颜色冠浦东。密约千金直，灵犀一点通。修眉娥绿扫，媚脸粉相蒙。燕隐凝香垒，蜂藏芍药丛。留灯垂绣幕，和月簌帘栊。弱体花枝颤，娇颜汗颗融。笋抽纤玉软，莲衬采颐丰。笑吐丁香舌，轻摇杨柳躬。未酬前恨足，肯放此情松。幽会愁难再，通宵意未穷。锦裳温未暖，玉漏滴将终。密语重言约，深盟各诉衷。树交连理并，蒂结合欢同。烟篆销金兽，灯花落玉虫。残星光闪闪，曙色影瞳瞳，别泪倾江海，行云蔽华嵩。花钿留宝靥，罗帕记(一作寄)新红。有梦思春草，无因系断篷。伤心别怨鹤，仁目送归鸿。厚德难酬报，高天可径冲。寸诚言不已，封在锦笺中。王性之传奇辨证(汝阴王)尝读苏内翰赠子野诗云：“诗人老去莺莺在。”注言，所谓张生乃张籍也。仆按：微之所作传奇，莺莺事在贞元十六年春。又言“明年、生文战不利”，乃在十七年。而唐登科记张籍，以贞元十五年商郢下登科。既先二年，决非张籍明矣。每观斯文，抚卷叹息，未知张生男为何人。意其非微之一等人不可当也。会清源庄季裕为仆言，友人杨阜公尝读微之所作姨母郑氏墓志云：“其既丧夫，遭军乱。”微之为保护其家备至。则所谓传奇者，盖微之自叙，特假他姓以避就耳。仆退而考微之《长庆集》，不见所谓郑氏志文，岂仆家所收未完，或别有他本。然细味微之所叙，及考于他书，则与李裕之所说皆合。盖昔人事有悖于义者，多托之鬼神梦寐，或假自他人，或云见别书，后世犹可考也。微之心不自抑，既出之翰墨，姑易其姓氏耳。不然，为人叙事，安能委曲详尽如此。按乐天作微之墓志，以太和五年薨，年五十三，则当以大历十四年己未生，至贞元十六年庚辰，正二十二岁(传奇言生年二十二未知女色)。又韩退之作微之妻韦丛志文：“作婿韦氏时，微之始以选为校书郎”，正传奇所谓“后岁余生亦有所娶也”(贞元十八年，微之始中书判拔萃，授校书郎，年二十四)。又微之作陆氏姊志云：“予外祖父授睦州刺史郑济。”白乐天作微之母郑夫人志，亦言郑济女。而唐崔氏谱，永宁(一作定)尉鹏，亦娶郑济女。则莺驾者乃崔鹏之女，于微之为中表。正传奇所谓郑氏为异派之从母者也。非特此而已。仆家有微之作元氏《古艳诗》百余篇，中有春词二首，其间皆隐驾字(传奇言，生立缀春词二首以授之，不书讳字者即此意)。及自有《莺莺诗》、《离思诗》、《杂忆诗》，与传奇所载，犹一家说也。又有《古决绝词》、《梦游春词》，前叙所遇，后言舍之以义，及叙娶韦氏之年，与此无少异者(《梦游春词》云：当年二纪初，佳节三星度，韦门正全盛，出入多欢裕。二纪初，谓二十四岁也)。其诗多言双文，意为二莺字为双文也。并书于后，使览者可考焉。又意，《古艳诗》多微之专因莺莺而作无疑。又微之《百韵诗》寄乐天云：山岫当阶翠，墙花拂面枝，莺声爱娇小，燕翼玩透迤。注：昔于赋诗云。“为见墙头拂面花”，时惟乐天知此事。又云，幼年与蒲中诗人杨巨源友善，日课诗(传奇云：生发其书于所知，予亦闻其说，生所善杨巨源为赋崔娘一绝)。凡是数端，有一于此可验，决为微之无疑。况于如是之众耶。然必更以张生者，岂元与张受姓命氏本同所自出耶(张姓，出元氏之后，元姓亦然。为跋氏，至后魏有国，改姓元氏)，仆喜讨论，考合同异。每闻一事，隐而未见，及可见而不同，如瓦砾之在怀，必欲讨阅，归于一说而后己。尝谓：“读千载之书，探千载之迹必须尽见当时事理，如身履其间，丝分缕解，终始备尽，乃可以置议论；若略执一言一事，未见其余，则事之相戾者多矣。”又谓：“前世之事，无不可考者，特学者观书少而未见尔。微之所遇合，虽涉于流宕自放，不中礼义，然名辈流凤(流风一作风流)余韵，照映后世，亦人间可喜事。而士之臻此者特鲜矣。虽巧为避就，然意微而显见于微之其他文辞者，彰著又如此。故反复抑扬，张而明之，以信其说。他时见所谓姨母郑氏志文，当详载于后云。”元微之古艳诗词《春词》二首：春来频到宋家东，垂袖开怀待好风。莺藏柳暗无人语，惟有墙花满树红。其二：深院元人草树光，娇莺不语趁阴藏。等闲弄水浮花片，流出门前赚阮郎。《莺莺诗》一首：殷红浅碧旧衣裳，取次梳头雅淡妆。夜合带烟笼晓日，牡丹经雨泣残阳。依稀似笑还非笑，仿佛闻香不是香。频动横波娇(一作嗔)不语，等闲教见小儿郎。《杂思》五首：自爱残妆晓镜中，钗镘簪绿丝丛。(馒一作漫)须臾日射燕脂颊，一朵红酥旋欲融。其二：山泉散漫绕阶流，万树桃花映小楼。闲读道书慵未起，水晶帘下看梳头。其三：红罗著压逐时新，杏子花纱嫩曲尘。第一莫嫌才地薄，些些纰缦最宜人。其四：曾经沧海难为水，除却巫山不是云。取次花丛懒口顾，半缘修道半缘君。其五：寻常百种花齐发，偏摘梨花与白人。今日江头两三树，可怜枝叶度残春。《春晓词》一首：半欲天明半未明，醉闻花气睡闻莺。蛙(一作娃)儿撼(一作感)起钟声动，二十年前晓寺情。《古决绝词》三首：乍可为天上牵牛织女星，不愿为庭前红槿枝。七月七日一相见，故心终不移。哪能朝开暮飞去，一任东西南北吹。分不两相守，恨不两相思。对面且如此，背面当何知。春风撩乱怕劳语，此时抛去时，握予苦相问，竟不言后期。君情即决绝，妾意亦参差。借如死生别，安得长苦悲。其二：噫春冰之将泮，何余怀之独结？有美一人，于焉旷绝。一日不见，比一日于三年，况三年之旷永别。水得风兮小而已波，徇在苞兮高不见节。矧桃李之当春，竟众人之攀折。我自顾悠悠而若云，又安能保君皓皓之如雪，感破镜之分明，睹泪痕之余血。幸他人之既不我先，又安能使他人之终不我夺。已焉哉！织女嫁黄姑，一年一度暂相见，彼此隔河何事无。其三：“夜夜相抱眠，幽恨尚沉结。哪堪一年事，长遣一宵说。但感久相思，何暇暂相悦。虹桥薄夜成，龙驾寝晨列。生憎野鹊性迟回，死恨天鸡识时节。曙色渐瞳，华星次明灭。一去又一年，一(一作年)年何时(一作可)彻。有此迢递期，不如死生别。天公隔(一作既)是妒相怜，何不便教相决绝。《杂忆》五首：今年寒食元月光，月色才侵已上床。忆得双文通内里，玉龙深处暗闻香(闻当做焚)。其二：花笼微月竹笼烟，百尺丝绳拂地县。忆得双文人静后，潜教桃叶送秋千。其三：寒轻夜浅绕回廊，不辨花丛暗辨香。忆得双文笼月下，小楼前后捉迷藏。其四：山榴似火叶相兼，亚枝低墙半拂檐。忆得双文独披掩，满头花草倚新帘。其五：春冰消尽碧波湖，漾影残霞似有无。忆得双文衫子薄，钿头云映褪红酥。《赠双文》一首：艳极翻含态，怜多转自娇。有时还自笑，闲坐更无聊。晓月行看堕，春酥旋欲消。何因肯垂手(一作首)，不敢望回腰。《梦游春词》一首：昔岁梦游春，梦游何所遇？梦人深洞中，果遂平生趣。清冷浅漫溪，画肪兰篙渡。过尽万株桃，盘旋竹林路。长廊抱小楼，门牖相回互。楼下杂花丛，池丛绕鸳鹭。池光漾彩霞，晓日初明煦。未敢上阶行，频移曲池步。乌龙不作声，碧玉曾相慕。渐到帘幕问，徘徊意犹惧。闲窥东西阁，奇玩参差布，格子碧油糊，驼驹紫金镀。逡巡日渐高，影响人将寝。鹦鹉饥乱鸣，娇娃睡犹怒(娃一作蛙)。帘开侍儿起，见我遥相谕。铺设绣红茵，施张钿妆具。潜寨翡翠帷，瞥见珊瑚树。不见花貌人，空惊香若雾。回身夜合偏，敛态晨霞聚。睡脸桃破风，汗妆莲委露。丛梳百叶髻(时世髻也)，金蹙重台履(踏殿样也)。纰软殿头裙(瑟瑟也)，玲珑合欢裤(夹缬也)。鲜妍脂粉薄，暗淡衣裳故。敢似红牡丹，雨来春欲暮。梦魂良易惊，灵境难久寓。夜夜望天河，无由重沿沂。结念心所期，返如掸顿悟。觉来八九年，不向花回顾。杂洽两京春，喧闻众禽护。我到看花时，但作怀仙句。浮生转经历，道性尤坚固。近作梦仙诗，亦知劳肺腑。一梦何足云，良时自昏娶。当年二世初，佳节三星度。朝玉佩迎，高松女萝附。韦门正全盛，出入多欢裕。《乐天和微之梦游春诗序》云：“斯言不可使不知吾者知；知吾者亦不可使不知，知乐天知吾者，吾不敢不使吾子知。即辱斯言，三复其旨。大抵悔既往而悟将来也。”正谓此事，非张籍益明也。鸳鸳传跋予向在武林日，于一友人处，见陈居中所画唐崔丽人图。其上有题云：并燕莺为字，联徽氏姓崔。非姻宜采画，秀玉胜江梅。薄命千年恨，芳心一寸灰。西厢旧红树，曾与月徘徊。予丁卯春三月，衔命陕右，道出于蒲东。普救之僧舍所谓西厢者，有唐丽人崔氏女遗照在焉，因命画师陈居中绘摹真像。意非登徒子之用心，迨将勉情钟终始之戒，仍拾四十言，使好事者和伯劳之歌以记云。泰和丁卯林钟吉日，十洲种玉大志宜之题。延庚申春二月，余传命至东平，顾市鬻双鹰图。观久之，弗见主人而归。夜宿府治西轩，梦一丽人，绡裳玉质，逡巡而前曰：“君玩双鹰图，虽佳，非君几席间物。妾流落久矣，有双鹰名冠古今，愿托君为重。”觉而怪之，未卜其何祥。迟明欲行，忽主人携鹰图来，且四轴。余意丽人双鹰，符此数耳。继出一小轴，乃梦所见，有诗四十字，跋语九十八。识曰：泰和丁卯出蒲东普救僧舍，绘唐崔氏莺莺真，十洲种玉大志宜之题。”画、诗、书皆绝，神品也。余惊诧良久。时有司群官吏环视，因缩不自，托以跋语佳胜赎之。吁！物理相感，果何如也。岂法书名画自有灵耶？抑名不朽者随神耶，遇合有定数耶？余尝谓，关睢硕人，姿德兼备，君子之配也。琴心雪句，才艳联芳，文士之偶也。自诗书道废，丈夫弗学，况女流乎。故近世非无秀色，往往脂粉腥秽，鸦凤莫辨。求其仿佛待月章之万一，绝代无闻焉。此亦慨世降之一端也。因归于我，义弗辞已。宜之者，盖前金赵愚轩之字，曾为巩西簿。遗山谓泰和有诗名，五言平淡，他人未易造，信然。泰和丁卯，迨今百十四年。云其月二日，壁水见士思容题。右共五百九字。虽不知壁水、见士为何人，然二君之风韵可见。俟因俾嘉禾绘工盛懋临写一轴，适舅氏赵公待制雍，见而爱之，就为录文于上。按，唐元微之传奇莺莺事，以为张生寓蒲之普救寺，适有崔氏孀妇亦止兹寺。崔氏妇，郑氏也。生出于郑，视郑则异派之从母。因丁文雅军扰掠蒲人，郑惶骇不知所措。生与将之灵善，请吏护之，不及于难。郑厚生德，谓曰：“姨之弱子幼女，当以仁兄之礼奉承。”命莺莺出拜，颜色艳异，光辉动人。生问其年纪，郑曰“十七岁矣。”生自是私礼莺莺之侍婢红娘，间道其意，既而诗章往复，遂酬所愿。中间离合多故，然不能终谐伉俪。说者以为生即张子野。宋王性之著《传奇辨证》，按微之作姨母郑氏墓志云：其既丧夫遭军乱，微之为保护其家。又作陆氏志云：余外祖睦州刺史郑济。白乐天作微之母郑氏志，亦言郑济女。而唐崔氏谱，永宁尉鹏娶郑济女。则莺莺乃崔鹏之女，于微之为中表也。传奇言生年二十二，乐天作微之墓志，以大和五年死，年五十三，即当以大历十四年己未生，至贞元庚辰，正二十二岁。凡此数端，决为微之无疑，特托他姓以避耳。事具《候靖录》中。非烟传临淮武公业，咸通中任河南府功曹参军。爱妾日非烟，姓步氏。容止纤丽，若不胜绔罗。善秦声，好文笔，尤工击瓯，其韵与丝竹合。公业甚嬖之。其比邻，天水赵氏第也，亦衣缨之族，不能斥言。其子曰象，端秀有文才，弱冠矣。时方居丧礼。忽一日，于南垣隙中窥见非烟，神气俱丧，废食息焉。乃厚赂公业之阍，以情告之，阍有难色，复为厚利所动，乃令其妻伺非烟闲处，具以象意言焉。非烟闻之，但含笑凝睇而不答。门温尽以语象，象发狂心荡，不知所如。乃取薛涛笺题绝句曰：一睹倾城貌，尘心只自猜。不随萧史去，拟学阿兰来。以所题密缄之，祈门媪达非烟。烟读毕，吁嗟良久，谓媪曰：“我亦曾窥见赵郎，大好才貌。此生福薄，不得当之。”盖鄙武生粗悍，非良配耳。乃复酬篇，写于金凤笺，曰：绿惨双蛾不自持，只缘幽恨在新诗。郎心应似琴心怨，脉脉春情更泥谁。封付门媪，令遗象。象启缄吟讽数四，拊掌喜曰：“吾事谐矣。”又以剡溪玉叶笺赋诗以谢曰：珍重佳人赠好音，彩笺芳翰两情深。薄于蝉翼难供恨，密似蝇头未写心。疑是落花迷碧洞，只思轻雨洒幽襟。百回消息千回梦，裁作长谣寄绿琴。诗去旬日，门媪不复来。象忧懑，恐事泄或非烟追悔。春夕于前庭独坐赋诗曰：绿暗红藏起瞑烟，独将幽恨小庭前。重重良夜与谁语，星隔银河月半天。明日晨起吟际，而门媪来传非烟语曰：“勿讶旬日无信，盖以微有不安。”因授象以连蝉锦香囊，并岩苔笺，诗曰：元力严妆倚绣栊，暗题蝉锦思难穷。近来赢得伤春病，柳弱花欹怯晓风。象结锦囊于怀，细读小简，又恐烟幽思增疾，乃剪乌丝简为回缄曰：“春日迟迟，人心悄悄。自因窥觏，长役梦魂。虽羽驾尘襟，难于会合，而丹诚皎日，誓以周旋。况又伺乘春多感，芳履违和，耗冰雪之妍姿，郁蕙兰之佳气。忧抑之极，恨不翻飞。企望宽情，元至憔悴。莫孤短韵，宁爽后期。惝寸心，书岂能尽。兼持菲什，仰继华篇。”诗曰：见说伤情为见春，想封蝉锦绿蛾颦。叩头与报烟卿道，第一风流最损人。门媪既得回报，径赍诣烟阁中。武生为府椽属，公务繁伙，或数夜一直，或竟日不归。是时适值生入府曹，烟拆书得以款曲寻绎。既而长太息曰：“丈夫之志，女子之心，情契魂交，视远如近也。”于是阖户垂幌为书曰：“下妾不幸，垂髫而孤。中间为媒的所欺，遂匹合于琐类。每至清风朗月，移玉桂以增杯；秋帐冬，泛金微而寄恨。岂期公子忽贻好音，发华缄而思飞，讽丽句而目断。所恨洛川波隔，贾午墙高。联云不及于秦台，荐梦尚遥于楚岫。犹望天从素恳，神假微机，一拜清光，九殒无恨。兼题短什，用寄幽怀。”诗曰：画檐春燕须同宿，兰浦双鸳肯独飞。长恨桃源诸女伴，等闲花里送郎归。封讫，召门媪令达于象。象览书及诗，以烟意稍切，喜不自持。但静室焚香，虔祷以俟。忽一日将夕，门媪促步而笑至，且拜曰：“赵郎愿见神仙否？”象惊，连问之。传烟语曰：“今夜功曹府直，可谓良时。妾家后庭，郎君之前垣也。不渝惠好，专望来仪，方寸万重，悉俟晤语。”既曛黑，象乃跻梯而登。烟已令重榻于下。既下，见烟靓妆盛服，立于花下。拜讫，俱以喜极不能言。乃相携自后门人堂中。背解幌，尽谴绻之意焉。及晓钟初动，复送象于垣下。烟执象泣曰：“今日相遇，乃前生姻缘耳。勿谓妾无玉洁松贞之志，放荡如斯。直以郎之风调，不能自顾，愿深鉴之。”象曰：“揖希世之貌，见出人之心，已誓幽庸，永奉欢狎。”言讫，象逾垣而归。明日，托门媪赠烟诗曰：十洞三清虽路阻，有心还得傍瑶台。瑞香风引思深夜，知是蕊宫一驭来。烟览诗微笑，复赠象诗曰：相思只怕不相识，相见还愁却别君。愿得化为松上鹤，一双飞去入行云。封付门媪，仍令语象曰：“赖妾有小小篇咏，不然，君作几许大才面目？”兹不盈旬，常得一期于后庭矣。展微密之思，罄宿昔之心。以为鱼鸟不知，人神相助，或景物寓目，歌诗寄情，来往便繁，不能悉载。如足者周岁。无何，烟数以细过挞其女奴。奴阴衔之，乘间尽以告公业。公业曰：“汝慎言，我当伺察之。”后至直日，乃伪陈状请假。迨如常人直，遂潜于里门。街鼓既作，匍伏而归。循墙至后庭，见烟方倚户微吟，象则据垣斜睬。公业不胜其愤，挺前欲擒。象觉跳去，业搏之，得其半糯。乃人室，呼烟诘之。烟色动声战，而不以实告。公业愈怒，缚之大柱，鞭楚血流。但云：“生得相亲，死亦何恨。”深夜，公业怠而假寐。烟呼其所爱女仆曰：“与我一杯水。”水至，饮尽而绝。公业起，将复笞之，已死矣。乃解缚，举致阁中，连呼之，声言烟暴疾致殒。后数日，葬于北邙。而里巷间皆知其强死矣。象因变服易名，远窜江浙间。洛阳才士有崔、李二生，常与武掾游处。崔赋诗未句云：“恰似传花人饮散，空床抛下最繁枝。”其夕，梦烟谢曰：“妾貌虽不迨桃李，而零落过之。捧君佳什，愧仰无已。”李生诗未句云：“艳魄香魂如有在，还应羞见坠楼人。”其夕，梦烟戟手而言曰：“士有百行，君得全乎？何至矜片言，苦相诋斥！当屈君于地下面证之。”数日，李生卒。时人异焉。<p>
</div>
<div class="mingzhuPage"><a href='47956.html'>【上一篇】</a> <a href="index.html" title="艳异编" class="returnIndex">【回目录】</a>
<a href='47958.html'>【下一篇】</a> </div>
<div class="line"></div>
<div class="con2" id="con2"><script type="text/javascript">push168("mybottom");</script></div>
<div class="kind"> <h2>推荐阅读</h2> </div>
<div class="index_list">
    
     <a href="../shierxiao/index.html">&middot;十二笑</a>
    
     <a href="../jiandengyuhua/index.html">&middot;剪灯余话</a>
    
     <a href="../suhuaqingtan/index.html">&middot;俗话倾谈</a>
    
     <a href="../tangzhiyan/index.html">&middot;唐摭言</a>
    
     <a href="../xieduo/index.html">&middot;谐铎</a>
    
     <a href="../lianchengbiwaibian/index.html">&middot;连城璧外编</a>
    
     <a href="index.html">&middot;艳异编</a>
    
     <a href="../hanmoyingxiongji/index.html">&middot;汉末英雄记</a>
    
     <a href="../jiuzhouchunqiu/index.html">&middot;九州春秋</a>
    
     <a href="../suitangjiahua/index.html">&middot;隋唐嘉话</a>
     
</div>
<div class="con3" id="con3">
  <script type="text/javascript">push168("image3");</script>
</div>
<script src="https://aaoe.github.io/templets/css/my1.js" type="text/javascript"></script>
<script>
   $(function(){
	    $("#mmenu").click(function(){
			  if($("#mnav").is(":hidden")){
			      $("#mnav").show();
			  }else{
			      $("#mnav").hide();
			  }
	     })
	}) 	
</script>
<div class="search searchfoot">
    <form  target="_blank" name="f2" action="https://aaoe.github.io/cse/search">
        <input type="hidden" value="7520588606970330124" name="s">
        <input type="hidden" value="" name="nsid">
        <input autocomplete="off" maxlength="25" value="" id="kw2" name="q"  class="searchInput s_ipt">
        <input type="submit" class="searchBtn" value="搜索"  id="su" />
        <select name="searchtype" class="search-option" id="search-option" style="display:none;">
            <option value="title" selected='1'>检索标题</option>
             <option value="titlekeyword">智能模糊</option>
         </select>
    </form>
</div>
<div class="bot"><a href="../../index.html">古典小说</a>|<a href="https://aaoe.github.io/shige/">唐诗</a>|<a href="https://aaoe.github.io/songci/">宋词</a>|<a href="https://aaoe.github.io/jingbu/">经部</a>|<a href="https://aaoe.github.io/shishu/">史书</a>|<a href="https://aaoe.github.io/zibu/">子部</a>|<a href="https://aaoe.github.io/cifu/">辞赋</a>|<a href="https://aaoe.github.io/yuanqu/">元曲</a> </div>
<div class="footer">
    <p>Alete Copyright ? <a href="https://aaoe.github.io">俭静书院</a> / All Rights Reserved</p>


</div>
<span style="display:none;">
<script>
var _hmt = _hmt || [];
(function() {
  var hm = document.createElement("script");
  hm.src = "../../../../hm.baidu.com/hm10d6.js?dc0cf2a0b65b7ab8ee179596732b745a";
  var s = document.getElementsByTagName("script")[0]; 
  s.parentNode.insertBefore(hm, s);
})();
</script>
</span>

</body>

<!-- Mirrored from https://aaoe.github.io/gudianxiaoshuo/bijixiaoshuo/yanyibian/47957.html by HTTrack Website Copier/3.x [XR&CO'2014], Sat, 12 Oct 2024 12:01:08 GMT -->
</html>



