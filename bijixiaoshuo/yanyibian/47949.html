<!DOCTYPE HTML>
<html>

<!-- Mirrored from https://aaoe.github.io/gudianxiaoshuo/bijixiaoshuo/yanyibian/47949.html by HTTrack Website Copier/3.x [XR&CO'2014], Sat, 12 Oct 2024 12:01:07 GMT -->
<head>
<meta charset="gb2312">
<title>艳异编卷九_艳异编</title>
<meta name="keywords" content="" />
<meta name="description" content="" />
<meta name="applicable-device" content="mobile">
<meta name="viewport" content="width=device-width,minimum-scale=1.0,maximum-scale=1.0" />
<meta content="yes" name="apple-mobile-web-app-capable" />
<meta content="black" name="apple-mobile-web-app-status-bar-style"  />
<meta content="telephone=no" name="format-detection" />
<meta http-equiv="Cache-Control" content="no-transform" />
<meta http-equiv="Cache-Control" content="no-siteapp" />
<meta name="MobileOptimized" content="width"/>
<meta name="HandheldFriendly" content="true"/>
<meta http-equiv="X-UA-Compatible" content="IE=Edge,chrome=1" /> 
<script src="../../../js/jquery.js" type="text/javascript"></script>
<script src="../../../js/pc.html" type="text/javascript"></script>
<script src="../../../js/mpp168.js" type="text/javascript"></script>
<link href="../../../css/wap2011.css" rel="stylesheet" type="text/css" />
<link rel="canonical"  href="https://aaoe.github.io/gudianxiaoshuo/bijixiaoshuo/yanyibian/47949.html">
</head>
<body class="body">
<div class="mtop"> <a href="https://aaoe.github.io/" class="mindex"><img src="../../../images/mindex.png" alt="回主页" /></a>
  <div class="mTitle"><a href="https://aaoe.github.io/" class="htitle1">俭静书院</a> ・ <a href="index.html">艳异编</a></i></div>
  <span class="mmenu" id="mmenu"><img src="../../../images/mmenu.png" alt="目录" /></span> </div>
<div class="mnav" id="mnav">
 <a href='https://aaoe.github.io/'>首页</a> <a href="../../index.html">古典小说</a> <a href="https://aaoe.github.io/shige/">唐诗</a> <a href="https://aaoe.github.io/songci/">宋词</a> <a href="https://aaoe.github.io/jingbu/">经部</a> <a href="https://aaoe.github.io/shishu/">史书</a> <a href="https://aaoe.github.io/zibu/">子部</a> <a href="https://aaoe.github.io/cifu/">辞赋</a> <a href="https://aaoe.github.io/yuanqu/">元曲</a> 
</div>
<div class="search searchtop">
  <form  target="_blank" name="f2" action="https://aaoe.github.io/cse/search">
    <input type="hidden" value="7520588606970330124" name="s">
    <input type="hidden" value="" name="nsid">
    <input autocomplete="off" maxlength="25" value="" id="kw2" name="q"  class="searchInput s_ipt">
    <input type="submit" class="searchBtn" value="搜索"  id="su" />
    <select name="searchtype" class="search-option" id="search-option" style="display:none;">
      <option value="title" selected='1'>检索标题</option>
      <option value="titlekeyword">智能模糊</option>
    </select>
  </form>
</div>


<div class="daohang" id="daohang"><strong>位置:</strong><a href='https://aaoe.github.io/'>主页</a> > <a href='../../index.html'>古典小说</a> > <a href='../index.html'>笔记小说</a> > <a href='index.html'>艳异编</a> > </div>
<div class="con1" id="con1"><script type="text/javascript">push168("mytop");</script></div>
<div class="kind">
    <h1 class="h11">艳异编卷九</h1>
</div>
<div class="mingzhuPage mingzhuPage1"><a href='47948.html'>【上一篇】</a> <a href="index.html" title="艳异编" class="returnIndex">【回目录】</a>
<a href='47950.html'>【下一篇】</a> </div>
<div class="articleContent" id="articleContent">
    <p><b class=maintext>艳异编卷九</b></p><p>
宫掖部五</p><p>
海山记隋炀帝生时，有红光烛天，里中牛马皆鸣。先是独孤后梦龙出身中，飞高十余里，龙堕地，尾辄断。以告文帝。帝沉吟默塞不答。帝三岁，戏于文帝前。文帝抱之，玩视甚久，曰：“是儿极贵，恐破吾家。”自兹，虽爱帝而亦不快于帝。帝十岁，好观古今书传，至于方药、天文、地理、伎艺、术数，无不通晓。然而性偏急，阴贼刻忌，好钩索人情深浅。时杨素有战功，方贵用事，帝倾意结之。文帝得疾，内外莫有知者。帝坐便室，召素谋曰：“君国之元老，能了吾家事者君也。”乃私执素手曰：“使我得志，我亦终身报公。”素曰：“待之。当自有计。”素木入在疾，文帝见素，起坐，谓素曰：“吾尝亲锋刃，冒矢石，出入死生，与子同之，方享今日之贵。吾自惟不免此疾，不能临天下。汝亦吾族中人，吾不讳，汝立吾儿勇为帝。汝背吾言，吾去世亦杀汝。此事吾不语人。”素曰：“国本不可屡易，臣不敢奉诏。”文帝因愤懑，乃大呼左右曰：“召吾儿勇来！”乃气哽塞，回面向内不言。素乃出语帝曰：“事未可，更待之。”有顷，左右出报素曰：“帝呼不应，喉中呦呦有声。”帝拜素曰：“以终身累公。”素急入，帝已崩矣，乃不发丧。明日，素袖遗诏立帝。时百官犹未知。素执圭谓百官曰：“大行遗诏立帝，有不从者戮于此！”左右扶帝上殿，帝足弱，欲倒者数四，不能上。素下，去左右，以手扶接帝。帝援之乃上。百官莫不嗟叹。素归，谓家人辈曰：“小儿子吾已提起，教作大家。即不知了当得否？”素恃己有功，见帝多呼为郎君。侍宴内殿，宫人偶覆酒污素衣，素怒，叱左右引下加挞焉。帝颇恶之，隐忍不发。一日，帝与素钓鱼于池，并坐，左右张伞以遮日。帝起如厕，回见素坐赭伞下，风骨秀异，堂堂然。帝大忌之。帝多欲有所为，素辄请而抑之。由是愈有害素意。会素死，帝曰：“使素不死，夷其九族。”先，素欲入朝，出见文帝执金钺逐之曰：“此贼！吾欲立勇，汝竟不从吾言，今必杀汝！”素惊呼入室，召子弟二人而语曰：“吾必死矣！出见文帝。”语不移时，素死。帝自素死，益无惮，乃辟地周二百里为西苑，役民力常百万。苑内为十六院，聚巧石为山，凿池为五湖四海。诏天下境内所有鸟兽草木，驿至京师。天下共进花木鸟鲁鱼虫，莫知其数，此不俱载。诏定西苑十六院名：景明一迎晖二栖鸾三晨光四明霞五翠华六文安七积珍八影纹九仪凤十仁智十一清修十二宝林十三和明十四绮阴十五绛阳十六，皆帝自制名。院有二十人，皆择宫中佳丽谨厚有容色美人实之。每一院，选帝常幸御者为之首。每院有宦者，主出入易市。又凿五湖，每湖方四十里。东日翠光湖，南日迎阳湖，西曰寒光湖，北曰洁水湖，中日广明湖。湖中积土石为山，构亭殿，曲屈环绕澄碧，皆穷极人间华丽。又凿北海，周环四十里。中有三山，效蓬莱、方丈、瀛洲，上皆台榭回廊。水深数丈，开沟通五湖四海。沟尽通行龙凤舸；帝多泛东湖。因制湖上曲《望江南》八阕云：湖上月，偏照列仙家。水浸寒光铺枕簟，浪摇睛影走金蛇。偏称泛灵槎。光景好，轻彩望中斜。清露冷侵银兔影，西风吹落桂枝花。开宴思无涯。湖上柳，烟里不胜垂，宿露洗开明媚眼，东风摇弄好腰枝。烟雨更相宜。环曲岸，阴覆画桥低，线拂行人春晚后，絮飞晴雪暖风时。幽意更依依。湖上雪，风急堕还多。轻片有时敲竹户，素华无韵入澄波。望外玉相磨。湖水远，天地色相和。仰面莫思梁苑赋，朝来且听玉人歌。不醉拟如何？湖上草，碧翠浪通津。修带不为歌舞缓，浓铺堪作醉人茵。无意衬香裳。晴霁后，颜色一般新。游子不归生满地，佳人远意寄青春。留咏卒难伸。“湖上花，天水浸灵葩。浅蕊水边匀玉粉，浓苞天外剪明霞。只在列仙家。开烂熳，插鬓若相遮。水殿春寒幽冷艳，玉轩晴照暖添华。清赏思何赊。湖上女，精选正轻盈。犹恨乍离金殿侣，相将尽是采莲人。清唱谩频频。轩内好，嬉戏下龙津。玉朱弦闻昼夜，踏青斗草事青春。玉辇从群真。湖上酒，终日助清欢。檀板轻声银甲缓，酪浮香米玉蛆寒。醉眼暗相看。春殿晚，仙艳奉杯盘。湖上风光真可爱，醉乡天地就中宽。帝主正清安。湖上水，流绕禁园中。斜日暖摇青翠动，落花香暖众纹红。未起清风，闲纵目，鱼跃小莲东。泛泛轻摇兰棹稳，沉沉寒影上仙宫。远意更重重。帝常游湖上，多令宫中美人歌此曲。大业六年，后苑草木鸟兽繁息茂盛。桃蹊柳径，翠荫交合；金猿青鹿，动辄成群。自大内开为御道，直通西苑，夹道植长松高柳。帝多幸苑中，去来无时，侍御多夹道而宿。帝往往中夜即幸焉。一夕，帝泛舟游北海，与宦人十数，或升海山。是时月色朦胧，晚风轻软，浮浪无声，万籁俱寂，恍惚间水上有一小舟，只容两人，帝谓十六院中美人。洎至，首一人先登，赞唱：“陈后主谒帝。”帝意恍惚，亦忘其死。帝幼年与后主甚善，乃起迎之。后主再拜，帝亦鞠躬劳谢。既坐，后主曰：“忆昔与帝同队戏，情爱甚于同气。今陛下富有四海，令人钦服。始者谓帝将致理于三王之上，今乃甚取当时之乐以快平生，亦甚美事。闻陛下已开隋渠，引洪河之水，东游维扬，因作诗来奏。”乃探怀出诗上帝。诗曰：隋室开兹水，初心谋太奢。一千里力役，百万民吁嗟。水殿不复反，龙舟成小暇。溢流随陡岸，浊浪喷黄沙。两人迎客至，三月柳飞花。日脚沉云外，榆梢噪瞑鸦。如今游士俗，异日便无家。且乐人间景，休寻海上槎。人喧舟舣岸，风细锦帆斜。莫言无后利，千古壮京华。帝观诗，佛然怒曰：“生死，命也。兴数也。尔安知吾开河为后人之利？”帝怒叱之。后主曰：“子之壮气，能得几日？其终始更不若吾。”帝乃起而逐之。后主走，曰：“且去，且去。后一年，吴公台下相见。”乃没于水际。帝方悟其死，兀然不自知，惊悸移时。一日，明霞院美人杨夫人喜报帝曰：“酸枣邑所进玉李，一夕忽长，清阴数亩。”帝沉默甚久，曰：“何故而忽茂？”夫人云：“是夕，院中人闻空中若有千百人，语言切切，云：‘李木当茂。，洎晓看之，已茂盛如此。”帝欲伐去。左右或奏曰：“木德来助之应也。”又一夕，晨光院周夫人来奏云：“院中杨梅一夕忽尔繁盛。”帝喜，问曰：“杨梅之茂，能如玉李乎？”或曰：“杨梅虽茂，终不敌玉李之盛。”帝往两院观之，亦自见玉李至繁茂。后梅李同时结实，院妃来献。帝问二果孰胜。院妃曰：“杨梅虽好，味清酸，终不若玉李之甘。苑中人多好玉李。”帝叹曰：“恶杨好李，岂人情哉，天意乎！”后帝将崩扬州，一日，院妃报杨梅已枯死。帝果崩于扬州。异乎！一日，洛水渔者获生鲤一尾，金鳞赭尾，鲜明可爱。帝问渔者之姓。姓解，未有名。帝以朱笔于鱼额书“解生”字以记之，乃放之北海中。后帝幸北海，其鲤已长丈余，浮水见帝，其鱼不没。帝时与萧院妃同看，鱼之额朱字犹存，惟“解”字无半，尚隐隐“角”字存焉。萧后曰：“鲤有角，乃龙也。”帝曰：“朕为人主，岂不知此意？”遂引弓射之。鱼乃沉。大业四年，道州贡矮民王义，眉目浓秀，应对甚敏。帝尤爱之。常从帝游，终不得入宫。帝曰：“尔非宫中物。”义乃自宫。帝由是愈加怜爱，得出入。帝卧内寝，义多卧榻下；帝游湖海回；义多宿十六院。一夕，帝中夜潜入栖鸾院。时夏气暄烦，院妃庆儿卧于帘下。初月照轩，颇明朗。庆儿睡中惊魇，若不救者。帝使义呼庆儿，帝自扶起，久方清醒。帝曰：“汝梦中何苦如此？”庆儿曰：“妾梦中如常时，帝握妾臂，游十六院。至第十院，帝坐殿上，俄时火发。妾乃奔走。回视帝坐烈焰中，妾惊呼人救帝。久方睡觉。”帝自强解曰：“梦死得生。火有威烈之势，吾居其中，得威者也。”大业十年，幸江都被弑。帝入第十院，居火中，此其应也。龙舟为杨玄感所烧。后敕扬州刺史再造，制度又华丽，仍长广于前舟。舟初来进，帝东幸维扬，后宫十六院皆随行。西苑令马守忠别帝曰：“愿陛下早还都辇，臣整顿西苑以待乘舆之来。西苑风景台殿如此，陛下岂不思恋，舍之而远游也？”又泣下。帝亦怆然，谓守忠曰：“为吾好看西苑，无令后人笑吾不解装景趣也！”左右甚疑讶。帝御龙舟，中道，夜半，闻歌者甚悲。其歌曰：我兄征辽东，饿死青山下。令我挽龙舟，又困隋堤道。方今天下饥，路粮无些少。前去三十程，此身安可保。寒骨枕荒沙，幽魂泣烟草。悲损闺内妻，望断吾家老。安得义男儿，悯此无主尸。引其孤魂回，负其白骨归。帝闻其歌，遂遣人求其歌者，至晓不得其人。帝颇彷徨，通夕不寐。扬州朝百官，天下朝贡使，无一人至者。有来者，在途，遭兵夺其贡物。帝犹与群臣议，诏十三道起兵，诛不朝贡者。帝知其世祚已去，意欲遂幸永嘉，群臣皆不愿从。帝未遇害前数日，帝亦微识玄象，多夜起观天。乃召太史令袁充，问曰：“天象如何？”充伏地泣涕曰：”星文文恶，贼星逼帝座甚急。恐祸起旦夕，愿陛下遽修德灭之。”帝不乐，乃起，入便殿，按膝俯首不语。顾玉义曰：“汝知天下将乱乎？汝何故省言而不告我也？”义泣对曰，“臣远方废民，得蒙上贡，自入深宫，久膺圣泽，又尝自宫，以近陛下。天下大乱，固非今日，履霜坚冰，其来久矣。臣料大祸，事在不救。”帝曰：“子何不早告我也？”义曰：“臣不早言，言，即死久矣。”帝乃泣下，曰：“卿为我陈成败之理。朕贵知也。”翌日，义上书云：“臣本出南楚卑薄之地，逢圣明为治之时。不爱此身，愿从入贡，臣本侏儒，性尤蒙滞。出入左右，积有岁华，浓被圣私，皆逾素望，侍从乘舆，周旋台阁。臣虽至鄙，酷好穷经，颇知善恶之本源，少识兴亡之所以。还往民间，周知利害。深蒙顾问，方敢敷陈，自陛下嗣守元符，体临大器，圣神独断，谏净莫从，独发睿谋，不容人献。大兴西苑，两至辽东，龙舟逾于万艘，宫阙遍乎天下，兵甲常役百万，士民穷乎山谷。征辽者百不存十，殁葬者十未有一，帑藏全虚，谷粟涌贵。乘舆竟往，行幸无时，兵士时从，常逾万人。遂令四方失望，天下为墟。方今有家之村，存者可数。子弟死于兵役，老弱困于蓬蒿，兵尸如岳，饿殍盈郊，狗彘厌人之肉，乌食人之余。臭闻千里，骨积高原，膏血草野，狐犬尽肥，阴风元人之墟，鬼哭寒草之下。目断平野，千里元烟。万民剥落，不保朝昏，父遗幼子，妻号故夫。孤苦何多，饿殍尤甚，乱离方始，生死孰知。人主爱人，一何如此？陛下恒性毅然，孰敢上谏。或有鲠言，又令赐死，臣下相顾，钳结自全。龙逢复生，安敢议奏？左右近臣，阿谀顺旨，迎合帝意，造作拒谏，皆出此途，乃逢富贵。陛下恶过，从何得闻？方今又败辽师，再幸东土，社稷危于春雪，干戈遍于四方，生民已入涂炭，官吏犹未敢言。陛下自惟，若何为什？陛下欲兴师则兵吏不顺，欲行幸则将卫莫从。适当此时，如何自处？陛下虽欲发愤修德，特加爱民。圣慈虽切救时，天下不可复得。大势已去，时不再来。巨厦之崩，一木不能支；洪河已决，掬壤不能救。臣本远人，不知忌讳。事急至此，安敢不言？臣今不死，后必死兵，敢献此书，延颈待尽。”帝省义奏，曰：“自古安有不亡之国，不死之主乎？”义曰：“陛下尚犹蔽饰己过。陛下常言，吾当跨三皇，超五帝，下视商周，使万世不可及。今日之势如何？能自复回都辇乎?”帝乃泣下，再三嘉叹。义曰：“臣昔不言，诚爱生也。今既且奏，愿以死谢也。天下方乱，陛下自爱。”少选，报云：“义自刎矣。”帝不胜悲伤，特命厚葬焉。不数日，帝遇害。时中夜，闻外切切有声。帝急起，衣冠御内殿。坐未久，左右伏兵俱起，司马戡携刃向帝。帝叱之曰：“吾终年重禄养汝。吾无负汝，汝何负我？”帝常所幸朱贵儿在帝旁，谓戡曰：“三日前，帝虑侍卫秋寒，诏宫人悉絮袍裤。帝自临视，数千袍两日毕工。前日赐公等，岂不知也？尔等何敢逼乘舆？”乃大骂戡。戡曰：“臣实负陛下。但今天下俱胁叛，二京已为贼据，陛下归亦无路，臣生亦无门。臣已亏臣节，虽欲复已不可得也，愿得陛下首以谢天下。”乃携剑上殿。帝复叱曰：“汝岂不知，诸侯之血入地大旱，况人主乎？”戡进帛。帝入内阁自经。贵儿犹大骂不息，为乱兵所杀耳。迷楼记炀帝晚年，尤沉迷女色。他日，顾谓近侍曰：“人主享天地之富，亦欲极当年之乐，自快其意。今天下安富，海内无事，此吾得以遂其乐也。今宫殿虽壮丽显敞，苦无曲房小室，幽轩短槛。若得此，则吾期老于其中也。”近侍高昌奏曰：“臣有友项升，浙人也，自言能构宫室。”翌日，召而问之。升曰：“臣乞先进图本。”后日进图。帝览，大悦。即日诏有司，供具材木，凡役夫数万，经岁而成。楼阁高下，轩窗掩映。幽房曲室，玉栏朱互相连属，回环四合，曲屋自通，千门万牖，上下金碧。金虬伏于栋下，玉兽蹲于户旁，壁砌生光，琐窗射日。工巧之极，自古无有也。费用金玉，帑库为之一虚。人误入者，虽终日不能出。帝幸之，大喜，顾左右曰：“使真仙游其中，亦当自迷也。可目之日迷楼。”诏以五品官赐升，仍给内库帛千匹赏之。诏选后宫良家女数千，以居楼中，每一幸，有经月而不出。是月，大夫何稠进御童女车，车之制度绝小，只容一人，有机处于其中，以机碍女之手足，女纤毫不能动。帝以处女试之，极喜。召何稠语之曰：“卿之巧思，一何神妙如此？”以千金赠之，旌其巧也。何稠出，为人言车之机巧。有识者曰：“此非盛德之器也。”稠又进转关车，车周挽之，可以升楼阁如行平地。车中御女则自摇动，帝尤喜悦。谓稠曰：“此车何名也？”稠曰：“臣任意造成，未有名也。愿帝赐佳名。”帝曰：“卿任其巧意以成车，朕得之，任其意以自乐，可名任意车也。”何稠再拜而去。帝令画工绘士女会合之图数十幅，悬于阁中。上官时自江外得替回。铸乌铜屏数十面，其高五尺而阔三尺，磨以成鉴，为屏，可环于寝所，诣阙投进。帝以屏内迷楼，而御女于其中，纤毫皆入于鉴中。帝大喜曰：“绘画得其象耳。此得人之真容也，胜绘画万倍矣。”又以千金赐上官时。帝日夕沉荒于迷楼，罄竭其力，亦多倦怠。顾谓近侍曰：“朕忆初登极日，多辛苦无睡，得妇人枕而藉之，方能合目。才似梦，则又觉。今睡则冥冥不知返，近女色则惫，何也？”他日，矮民王义上奏曰：“臣田野废民，作事皆不胜人。生于辽旷绝远之域，幸因入贡，得备后宫扫除之役。陛下特加爱遇，臣尝自宫以侍陛下。自兹出入卧内，周旋宫室，方今亲信，无如臣者。臣由是窃览殿中简编，反复玩味，微有所得。臣闻精气为人之聪明。陛下当龙潜日，先帝勤俭，陛下鲜亲声色，日近善人。陛下精实于内，神清于外，故日夕无寝，陛下自数年声色无数，盈满后宫，日夕游宴于其中。自非岁节大辰，何尝临御前殿？其余多不受朝。或引见远人，非时庆贺，亦日宴坐朝，曾未移刻，则圣躬起入后宫。夫以有限之体而投无尽之欲，臣固知其竭也。臣闻古者有野叟独歌舞于盘古之上。人询之曰：‘子何独乐之多也?’叟曰：‘吾有三乐，子知之乎？’‘何也？’叟曰：‘人生难遇太平世。吾今不见兵革，此一乐也。人生难得支体完备。吾身不残疾，此二乐也。人生难得寿。吾今年八十矣，此三乐也。，其人叹赏而去。陛下享天下之富贵，圣貌轩逸，龙章凤姿，而不自爱重，其思虑固出于野叟之外。臣蕞尔微躯，难图报效，罔知忌讳，上逆天颜。”因俯伏泣涕。帝乃命引起。翌日，召义语之曰：“朕昨夜思汝言，极有深理。汝真爱我者也。”乃命义后宫择一静室，而帝居其中，宫女皆不得入。居二日，帝忿然而出曰：“安能悒悒居此乎？若此，虽寿千万岁，将安用也。”乃复入迷楼。宫女无数，后宫不得进御者亦极多。后宫侯夫人有美色，一日，自经于栋下。臂悬锦囊，中有文。左右取以进帝，乃诗也。《自感》三首，云：庭绝玉辇迹，芳草渐成窠。隐隐闻箫鼓，君恩何处多？欲泣不成泪，悲来翻强歌。庭花方烂慢，无计奈春何。春阴正无际，独肯意如何？不及闲花柳，翻承雨露多。《看梅》二首，云：砌雪无消日，卷帘时自颦。庭梅对我有怜意，先露枝头一点春。香清寒艳好，谁识是天真。玉梅谢后阳和至，散与群芳自在春。</p><p>
《妆成》云：妆成多自惜，梦好却成悲。不及杨花意、春来到处飞。《遣意》云：秘洞扃仙卉，雕窗锁玉人。毛君真可戮，不肯写昭君。《自伤》云：初入承明日，深深报未央。长门七八载，无复见君王。春寒入骨清，独卧愁空房。飒履步庭下，幽怀空感伤。平日新爱惜，自待聊非常。色美反成弃，命薄何可量？君恩实疏远，妾意徒访惶。家岂无骨肉，偏亲老北堂。此身无羽翼，何计出高墙？性命诚所重，弃割良可伤。悬帛朱栋上，肝肠如沸汤。引颈又自惜，若有丝牵肠。毅然就死地，从此归冥乡！帝见其诗，反复伤感。帝往视其尸，曰：“此已死，颜色犹美如桃花。”乃急召中使许廷辅曰：“朕向遣汝，择后宫女入迷楼，汝何故独弃此人也?”乃令廷辅就狱，赐自尽，厚礼葬侯夫人。帝日诵诗，酷好其文，乃令乐府歌之。帝又于后宫亲择女百人入迷楼。大业八年，方士进大丹，帝服之，荡思愈不可制，日夕御女数十人。入夏，帝烦躁，日引饮数百杯，而渴不止。医丞莫君锡上奏曰：“帝心脉烦盛，真元太虚，多饮，即大疾生焉。”因进剂治之。仍乞置冰盘于前，惮帝日夕朝望之，亦治烦躁之一术也。自兹，诸院美人各市冰为盘，以望行幸，京师冰为之踊贵，藏冰之家，皆获千金。大业九年，帝将再幸江都。有迷楼宫人静夜亢声歌云：“河南杨柳谢，河北李花荣。杨花飞去落何处？李花结果自然成。”帝闻其歌，披衣起听，召宫女问之云：“孰使汝歌也？汝自歌之耶?”宫女曰：“臣有弟在民间，因得此歌，曰‘道途儿童多唱此歌。’”帝默然久之，曰：“天启之也，天启之也！”帝因索酒，自歌云：宫木阴浓燕子飞，兴衰自古漫成悲。他日迷楼更好景，宫中吐艳恋红辉。歌竟，不胜其悲。近侍奏：“无故而歌，又悲，臣皆不晓。”帝曰：“休间。他日自知也。”后帝幸江都。唐帝提兵号令入京，见迷楼，大惊曰：“此皆民膏血所为也！”乃命焚之。经月火不灭，前谣前诗皆见矣。方知世代兴亡，非偶然也。大业拾遗记大业十二年，炀帝将幸江都，命越王侑留守东都，宫女半不随驾，拜泣留帝。言辽东小国，不足以烦大驾，愿择将征之。攀车留籍指血染鞅，帝意不回。因戏飞白题二十字，赐守宫女云：我梦江都好，征辽亦偶然。但存颜色在，离别只今年。车驾既行，师徒百万，前趋大桥未就，则命云屯将军麻叔谋浚黄河人汴堤，使胜巨舰。叔谋衔命，甚酷，以铁脚木鹅试彼浅深。鹅止，谓浚河之夫不忠，队伍死水下！至今儿啼，闻人言“麻胡来”即止。其讹言畏人皆若是。帝离都旬日，幸宋何妥所进车。车前只轮高广，疏钉为刃，后只轮庳下，以柔榆为之，使滑动不滞，使牛御焉(车名见何妥传)，自都抵汴郡，日进御车女，垂鲛绡网，杂缀片玉鸣铃，行摇玲珑，以混车中笑语，冀左右不闻也。长安贡御车女袁宝儿，年十五，腰肢纤堕，呆憨多态，帝宠爱之特厚。时洛阳进合蒂迎辇花。云得之嵩山坞中，人不知名，采者异而贡之。会帝驾适至，因以迎辇名之。花外殷紫，内素腻菲芬，粉蕊，心深红，跗争两花，枝干烘翠，类通草无刺，叶圆长薄，其香气芬馥，或惹襟袖，移日不散，嗅之令人不多睡。帝令宝儿持之，号日司花女。时诏虞世南草征辽指挥德音敕于帝侧，宝儿注视久之，帝谓世南曰：“昔传飞燕可掌上舞，朕常谓儒生饰于文字，岂人能若是乎？及今得宝儿，方昭前事，然多憨态。今注目于卿，卿才人，可便嘲之。”世南应诏为绝句曰：学画鸦黄半未成，垂肩袖太憨生，缘憨却得君王惜，常把花枝傍辇行。上大悦。至汴，帝御龙舟，萧妃乘凤舸，锦帆彩缆，穷极侈靡，舟前为舞台，台上垂蔽日帘，帘即蒲泽国所进，以负山蚊睫纫莲根丝，贯小珠问睫编成。虽晓日激射，而光不能透。每舟择妙丽长白女子千人，执雕板镂金揖，号为殿脚女。一日，帝将登凤舸，凭殿脚女吴练仙肩，喜其柔丽，不与群辈齿。爱之甚，久不移步。绛仙善画长蛾眉，帝色不自禁。回辇，召绛仙，将拜捷好。适值绛仙下嫁为玉工万群妻，故不克谐。帝寝兴罢，擢为龙舟首揖，号曰崆峒夫人，由是，殿脚女争效为长蛾眉。司官吏日给螺子黛五斛，号为蛾绿。螺子黛，出波斯国，每颗值十金。后征赋不足，杂以铜黛给之。独绛仙得赐螺黛不绝。帝每倚帘视绛仙，移时不去。顾内谒者云：“古人言秀色若可餐。如绛仙真可疗饥矣。”因吟诗揖篇赐之曰：旧曲歌桃叶，新妆艳落梅。将身旁轻楫，知是渡江来。诏殿脚女千辈唱之。时，越溪进耀光绫，绫纹突起有光彩。越人乘樵风舟，泛于石帆山下，收野茧缫之。缫丝女夜梦神人告之曰：“禹穴三千年一开，汝所得野茧，即江淹文集中壁鱼所化也。丝织为裳，必有奇文。”织成果符所梦，故进之。帝独赐司花女洎绛仙，他姬莫预。萧妃恚妒不怿。由是二姬稍稍不得亲幸。帝尝醉游诸宫，偶戏官婢罗罗者，罗罗畏萧妃，不敢迎帝，且辞以有程姬之疾，不可荐寝。帝乃嘲之曰：个人无赖是横波，黛染隆颅簇小蛾。幸得留侬伴成梦，不留侬住意如何？帝自达广陵宫中，多效吴言，因有侬语也。帝昏湎滋深，往往为妖祟所惑，尝游吴公宅鸡台，恍惚间与陈后主相遇，尚唤帝为殿下。后主戴车纱皂帻，青绰袖，长裾，绿锦纯缘紫纹，方平履，舞女数十许，罗侍左右。中一女迥美，帝屡目之。后主云，“殿下不识此人耶？即丽华也。每忆桃叶山前，乘战舰与此子北渡。尔时丽华最恨，方倚临春阁，试东郭紫毫笔，书小砑红绡作答江令壁月句。未终，见韩擒虎跃青骢驹，拥万甲直来冲人，都不存去就。至今日。”俄以绿文测海蠡，酌红粱新酿劝帝。帝饮之，甚欢。因请丽华舞玉树后庭花。丽华白后主，辞以抛掷岁久，自井中出来，腰肢依巨，元复往时姿态。帝再三索之，乃徐起终一曲。后主问帝：“萧妃何如此人？”帝曰：“春兰秋菊，各一时之秀也。”后主复诵诗十数篇，帝不记之。独爱小窗诗及寄侍儿碧玉诗。小窗诗云：午醉醒来晚，无人梦自惊，夕阳如有意，偏傍小窗明。寄碧玉诗云：离别肠应断，相思骨合销，愁魂若飞散，凭仗一相招。丽华拜求帝一章，辞以不能。丽华笑曰：“尝闻‘此处不留侬，会有留侬处’，安可言不能？”帝强为之。操觚曰：见面无多事，闻名尔许时，坐来生百媚，实个好相知。丽华捧诗，然不怿。后主问帝：“龙舟之游，乐乎？始谓殿下致治在尧舜之上，今日复此逸游，大抵人生各图快乐。曩时何见罪之深耶。三十六封书，至今使人怏怏不悦。”帝忽悟，叱之云：“何今日尚目我为殿下，复以往事讯我耶？”随叱声，恍然不见。帝幸月观，烟景清朗，中夜，独与萧妃起临前轩。帘栊不开，左右方寝。帝凭妃肩说东宫时事。适有小黄门映蔷蔽丛调宫婢，衣带为蔷蔽结，笑声哧哧不止。帝望见腰肢纤弱，意为宝儿有私。帝披单衣，亟行擒之。乃宫婢雅娘也。回入寝殿，萧妃俏笑不知止。帝因曰：“往年私幸妥娘时，情态正如此。此时虽有性命，不复惜矣。后得月宾，被伊作意态不彻，是时侬怜心不减今日对萧娘情态，曾效刘孝绰为杂忆诗，常念与妃，妃记之否？”萧妃承问，即念云：“忆睡时，待来刚不来。卸妆仍索伴，解佩更相催。博山思结梦，沉水未成灰。”又云：“忆起时，投签初报晓。被惹香黛残，枕隐金钗袅。笑动上林中，除却司晨鸟。”听之咨嗟云：“日月遄逝，今来已是几年事矣。”妃因言：“闻说方外群盗不少，幸帝图之。”帝曰：“侬家事，一切已托杨素了，人生能几何，纵有他变，侬终不失作长城公。汝无言外事也。”帝尝幸昭明文选楼，车驾未至，先命宫娥数千升楼迎侍。微风东来，宫娥衣被风绰，直泊肩项。帝睹之色荒愈炽，因此乃建迷楼。择下俚稚女居之，使衣轻罗单裳，倚槛望之势若飞举。又名香于四隅，烟气霏霏常若朝雾未散，谓为神仙境不我多也。楼上张四宝帐，帐各异名，一名散春愁，二名醉忘归，三名夜酣香，四名延秋月。妆奁、寝衣、帐各异制。帝自达广陵，沉缅失度，每睡，须摇顿四体，或歌吹齐鼓，方就一梦。侍儿韩俊娥，尤得帝意。每寝必召令振耸支节，然后成寝。别赐名为来梦儿。萧妃常密讯俊娥曰：“帝体不舒，汝能安之，岂有他媚？”俊娥畏威进言：“妾从帝自都城来，见帝常在何妥车，车行高下不等，女态自摇，帝就摇怡悦。妾今幸承皇后恩德，侍寝帐下，私效车中之态以安帝耳，非他媚也。”他日，萧后诬罪去之，帝不能止。暇日登迷楼忆之，题东南柱二篇云：黯黯愁侵骨，绵绵病欲成，须知潘岳鬓，强半为多情。又云：不信长相忆，丝从鬓里生，闲来倚楼立，相望几含情。殿脚女自至广陵，悉命备月观行宫，由是，绛仙等亦不得亲侍寝殿。有郎将自瓜州宣事回，进合欢水果一器，帝命小黄门以一双驰骑赐绛仙。遇马急摇解。蜂仙拜赐不然，因附红笺小简上进曰：驿骑传双果，君王宠念深。宁知辞帝里，无复合欢心。帝省章不悦，顾黄门曰：“绛仙如何来辞怨之深矣？”黄门惧拜而言：“适走马摇动，及月观，果已离解，不复连理。”帝意不解，因言曰：“绎仙不独貌可观，诗意深切，乃女相如也。亦付谢左贵嫔乎？”帝于宫中，尝小会，为拆字令，取左右离合之意。时杳娘侍侧。帝曰：“我取杏字为十八日。”杳娘复解罗字为四维。帝顾萧妃曰：“尔能拆朕字乎？不能当醉一杯。”妃徐曰：“移左画居右，岂非渊字乎？”时人望多归唐公，帝闻之不怿。乃言：“吾不知此事，岂为非圣人耶？”于是，奸蠢起于内，盗贼攻于外，直阁斐虔通、虎赍郎将司马德勤等，引左右屯卫将军字文化及将谋乱，因请放官奴分直上下。帝可奏，即宣诏云：“门下，寒暑迭用所以成岁功也。日月代明，所以均劳逸也。故士子有游息之谈，农夫有休劳之节。咨尔髡众，服役甚勤，执劳无怠。埃溢于爪发，虮虱结于兜鍪。朕甚悯之，俾尔休番，从便亿戏。无烦方朔滑稽之请，而从卫士递上之文。朕于待从之间，可谓恩矣。可依前件事。”是有焚草之变。右《大业拾遗记》者，上元县南朝故都，梁建瓦棺寺阁，阁南隅有双阁，闭之忘记岁月。会昌中，诏拆浮图，因开之。得笔千余头，中藏书一帙。虽皆随手靡书，而文字可纪者，乃隋书遗稿也，中有生白藤纸数幅，题为南部烟花录，僧志彻得之。及焚释氏群经，僧人惜其香轴，争取纸尾拆去，视轴，皆有鲁郡文中颜公名题云手写，是录即前之笔，可不举而知也。志彻得录前事。及取隋书校之，多隐文，特有符会，而事颇简脱。岂不以国初将相争以王道辅政，颜公不欲华靡前迹，因而削乎。今尧风已还，得车斯驾，独惜斯文湮没，不得为词人才子谈柄。故编云《大业抬遗记》。本文缺落凡十七八，悉而补之矣。<p>
</div>
<div class="mingzhuPage"><a href='47948.html'>【上一篇】</a> <a href="index.html" title="艳异编" class="returnIndex">【回目录】</a>
<a href='47950.html'>【下一篇】</a> </div>
<div class="line"></div>
<div class="con2" id="con2"><script type="text/javascript">push168("mybottom");</script></div>
<div class="kind"> <h2>推荐阅读</h2> </div>
<div class="index_list">
    
     <a href="../shierxiao/index.html">&middot;十二笑</a>
    
     <a href="../jiandengyuhua/index.html">&middot;剪灯余话</a>
    
     <a href="../suhuaqingtan/index.html">&middot;俗话倾谈</a>
    
     <a href="../tangzhiyan/index.html">&middot;唐摭言</a>
    
     <a href="../xieduo/index.html">&middot;谐铎</a>
    
     <a href="../lianchengbiwaibian/index.html">&middot;连城璧外编</a>
    
     <a href="index.html">&middot;艳异编</a>
    
     <a href="../hanmoyingxiongji/index.html">&middot;汉末英雄记</a>
    
     <a href="../jiuzhouchunqiu/index.html">&middot;九州春秋</a>
    
     <a href="../suitangjiahua/index.html">&middot;隋唐嘉话</a>
     
</div>
<div class="con3" id="con3">
  <script type="text/javascript">push168("image3");</script>
</div>
<script src="https://aaoe.github.io/templets/css/my1.js" type="text/javascript"></script>
<script>
   $(function(){
	    $("#mmenu").click(function(){
			  if($("#mnav").is(":hidden")){
			      $("#mnav").show();
			  }else{
			      $("#mnav").hide();
			  }
	     })
	}) 	
</script>
<div class="search searchfoot">
    <form  target="_blank" name="f2" action="https://aaoe.github.io/cse/search">
        <input type="hidden" value="7520588606970330124" name="s">
        <input type="hidden" value="" name="nsid">
        <input autocomplete="off" maxlength="25" value="" id="kw2" name="q"  class="searchInput s_ipt">
        <input type="submit" class="searchBtn" value="搜索"  id="su" />
        <select name="searchtype" class="search-option" id="search-option" style="display:none;">
            <option value="title" selected='1'>检索标题</option>
             <option value="titlekeyword">智能模糊</option>
         </select>
    </form>
</div>
<div class="bot"><a href="../../index.html">古典小说</a>|<a href="https://aaoe.github.io/shige/">唐诗</a>|<a href="https://aaoe.github.io/songci/">宋词</a>|<a href="https://aaoe.github.io/jingbu/">经部</a>|<a href="https://aaoe.github.io/shishu/">史书</a>|<a href="https://aaoe.github.io/zibu/">子部</a>|<a href="https://aaoe.github.io/cifu/">辞赋</a>|<a href="https://aaoe.github.io/yuanqu/">元曲</a> </div>
<div class="footer">
    <p>Alete Copyright ? <a href="https://aaoe.github.io">俭静书院</a> / All Rights Reserved</p>


</div>
<span style="display:none;">
<script>
var _hmt = _hmt || [];
(function() {
  var hm = document.createElement("script");
  hm.src = "../../../../hm.baidu.com/hm10d6.js?dc0cf2a0b65b7ab8ee179596732b745a";
  var s = document.getElementsByTagName("script")[0]; 
  s.parentNode.insertBefore(hm, s);
})();
</script>
</span>

</body>

<!-- Mirrored from https://aaoe.github.io/gudianxiaoshuo/bijixiaoshuo/yanyibian/47949.html by HTTrack Website Copier/3.x [XR&CO'2014], Sat, 12 Oct 2024 12:01:07 GMT -->
</html>



